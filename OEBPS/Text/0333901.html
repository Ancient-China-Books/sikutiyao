<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十二
<!--sf:-->別集類十二
</font><h2>
<!--ti:-->方舟集 二十四卷
</h2><p>
<!--no:-->宋李石撰。石有方舟易學。已著錄。宋史不爲石立傳。其集亦不見於藝文志。惟書錄解題。載方舟集五十卷。後集二十卷。自明以來。絕無傳本。今從永樂大典。採掇編次。猶可得十之六七。考鄧椿畫繼。稱其出主石室。(案此指由太學博士黜爲成都學官時。)就學者如雲。閩越之士。萬里而來。刻石題諸生名幾千人。蜀學之盛。古今鮮儷。李心傳建炎以來朝野雜記。稱石在太學時。適右學生芝草學官稱賀。石獨以爲兵兆。由是坐斥。趙雄其鄉人驟貴。石不與通書。及石罷官。值雄秉政。遂不復起。是石亦學問氣節之士。資州志。又稱其好學能屬文。少從蘇符尚書游。而集中亦有爲蘇嶠所作。蘇文忠集御序跋。知其文字淵源。出於蘇氏。故所作以閎肆見長。雖閒失之險僻。而大致自爲古雅。諸體詩縱橫跌宕。亦與眉山門徑爲近也。謹以類排比。編爲詩五卷。詞一卷。文十二卷。又浙江採進遺書。中有石所撰易十例。略互體例。象統左氏卦例。詩如例左氏君子。例聖語。例詩補遺諸篇。皆題門人劉伯龍編。而帙首一行。乃標曰方舟先生集。勘驗永樂大典所錄經說諸篇。與浙江本無異。而其前冠以方舟集。字亦與浙江本同。蓋本附入集中。後全集散亡。僅存此經說。今仍別六卷。附之於後。以還其舊焉。
</p><br/></div></body></html>