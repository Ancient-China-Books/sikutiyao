<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 淡然軒集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->淡然軒集 八卷
</h2>
<!--ed:-->浙江孫仰曾家藏本
<p>
<!--no:-->明余繼登撰。繼登有典故紀聞。已著錄。是集分奏疏二卷。序記三卷。誌銘及雜文二卷。詩一卷。繼登卒後。其友人馮琦序而刻之。繼登當神宗朝。以災異屢見上疏極陳一切誅求開採之害民者。又請神宗躬效廟。册元子。停礦稅。撤中使。時將討播州楊應龍。因請罷四川礦稅。以佐兵食。復上言近者天地人皆不知。怨毒凝結。臣子不能感動君父。故天以非常之變。警悟陛下。不可恬不爲意云云。語皆切中時弊。其疏具載此集中。詩文則應酬之作。未免失於刊削然大抵平正淳實。無萬歷中佻薄之習。亦尚不失典型。明史馮琦傳。稱時士大夫多崇釋氏教。士子作文。每竊其緒言鄙棄傳註。前尚書余繼登。奏請禁約。則所學之根柢可知也。<br/>
</p></div></body>
</html>