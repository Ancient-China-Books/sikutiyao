<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 續畫品 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->續畫品 一卷
</h2>
<!--ed:-->浙江巡撫採進本
<p>
<!--no:-->舊本題陳吳興姚最撰。今考書中稱梁元帝爲湘東殿下。則作是書時。猶在江陵卽位之前。蓋梁人而入陳者。猶玉臺新詠作於梁簡文在東宮時。而今本皆題陳徐陵耳。其書繼謝赫古畫品錄而作。而以赫所品高下。多失其實。故但敍時代。不分品目。所錄始於梁元帝。終於解蒨。凡二十人。各爲論斷。中嵇寶鈞松合一論。釋僧珍僧覺合一論。釋迦佛陀吉底俱摩羅菩提合一論。凡爲論十六則。名下閒有附註。如湘東殿下條註曰。梁元帝初封湘東王。嘗畫芙蓉圖。醮鼎圖。毛稜條下註曰。惠秀姪。似尚是最之本文。至張僧繇條下。註曰五代梁時吳興人。則決不出最手。蓋皆後人所益也。凡所論斷。多不過五六行。少或止於三四句。而出以儷詞。氣體雅儁。確爲唐以前語。非後人所能依託也。<br/>
</p></div></body>
</html>