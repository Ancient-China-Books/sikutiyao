<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 吴中水利書 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->吴中水利書 二十八卷
</h2>
<!--ed:-->浙江巡撫採進本
<p>
<!--no:-->明張國維撰。國維字九一。號玉笥。東陽人。天啓壬戌進士。福王時官至吏部尚書。南京破後。從魯王於紹興。事敗投水死。事蹟具明史本傳。是書先列東南七府水利總圖。凡五十二幅。次標水源水脈水名等目。又輯詔敕章奏。下逮論議序記歌謠。所記雖止明代事。然指陳詳切。頗爲有用之言。凡例謂崇明靖江二邑。浮江海之中。地脈不相聯貫。自昔不混東南水政之內。今案二邑形勢。所說不誣。足以見其明確。明史本傳。稱國維爲江南巡撫時。建蘇州九里石塘。及平望内外塘。長洲至和等塘。修松江捍海堤。濬鎭江及江陰漕渠。竝有成績。遷工部右侍郞。兼右僉都御史。總督河道。時値歳旱。漕流涸。濬諸水以通漕。又稱崇禎十六年。八總兵師潰。國維時爲兵部尚書。坐解職下獄。帝念其治河功得釋。則國維之於水利。實能有所擘畫。是書所記。皆其閲歴之言。與儒者紙上空談。固迥不侔矣。<br/>
</p></div></body>
</html>