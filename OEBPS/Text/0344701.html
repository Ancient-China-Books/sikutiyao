<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 林霽山集 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->林霽山集 五卷
</h2>
<!--ed:-->浙江巡撫採進本
<p>
<!--no:-->宋林景熙撰。景熙一作景曦。字德陽。温州平陽人。咸淳七年太學釋褐。官禮部架閣。轉從政郎。宋亡不仕。會札木揚喇勒智<span class="jiazhu">原作楊璉眞伽。今改正。</span>發宋諸陵。以遺骨建鎭南塔。景熙以計易眞骨葬之。其忠義感動百世。然諸書或以其事歸唐珏。今考此集。載夢中作四詩。與諸書所載珏作同。珏他詩不概見。而此四詩詞格。實與景熙他詩相類。且雙匣親傳竺國經句。與景熙葬高孝兩陵之說合。與珏同葬諸陵之說不合。考集中有和唐玉潛一詩。玉潛卽珏之字。則二人本屬舊友。或當時景熙與珏。共謀此舉。其事祕密。傳聞異詞。遂譌以爲珏作也。所著有白石稾十卷。皆其雜文。又有白石樵唱六卷。皆諸體詩。元統甲戌。崑山章祖程。爲其詩集箋註。傳本僅存。其文集遂就散佚。此本乃明天順癸未。其鄉人監察御史呂洪所編。以章祖程所註詩集。併爲三卷。增以元音所錄讀文山集詩一篇。又捃摭遺文。得記十四篇。傳一篇。說一篇。文一篇。序十三篇。墓誌六篇。銘一篇。釐爲二卷。嘉靖戊子。遼藩光澤王。得江陵毛秀校本重刊。附以秀辨證一篇。於白石樵唱。題卷一卷二卷三。白石稾。題卷四卷五。書名各別。而卷數相屬。驟閱之似白石稾佚其前三卷者。殊不了了。國朝康熙癸酉。歙縣汪士鋐等重刊。乃總題曰林霽山集。較有體例。今用以繕錄焉。<br/>
</p></div></body>
</html>