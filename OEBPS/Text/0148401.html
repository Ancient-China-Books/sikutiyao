<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->史部二十四
<!--sf:-->地理類一
</font><h2>
<!--ti:-->山東通志 三十六卷
</h2><p>
<!--no:-->國朝巡撫山東都察院右副都御史岳濬等監修。初明嘉靖中。山東巡按御史方遠宜。始屬副使陸釴等。創修通志四十卷。爲目五十有二。附目十。本朝康熙十二年。巡撫張鳳儀。布政使施天裔。重爲修輯。大抵仍舊文者十之八九。新增者十之一二而已。此本乃雍正七年。岳濬奉詔重修。延檢討杜詔等。開局排纂。至乾隆元年始告成。後任巡撫法敏。表進於朝。中閒體例。於舊志多有改革。如宦績人物。舊志於列國卿大夫縷載無遺。此本則以經傳所有者。槩從刊削。而斷自漢始。又田賦兵防。舊志疎略不具。運道海疆。則併闕如。此本悉爲補輯。又人物之外。舊志別分隱逸孝義儒林文苑諸目。往往配隸失宜。此則悉從删削。又如以北蘭陵爲南蘭陵。以今濟陽爲唐宋之濟陽。以復舊之新泰。爲兩設之新泰。皆沿譌之尤甚者。此本均爲辨明。亦多所考證焉。
</p><br/></div></body></html>