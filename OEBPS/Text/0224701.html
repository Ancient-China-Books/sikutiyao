<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->天玉經內傳 三卷
<!--ti:-->外編 一卷
</h2><p>
<!--no:-->舊本題唐楊筠松撰。考鄭樵通志藝文略。陳振孫書錄解題。楊曾二家書。無天玉經之名。相傳楊氏師弟秘之。不行於世。至宋吳見誠。遇眞人。始授以此經。其子景鸞。乃發明其義。然則是書亦至宋始出。其爲筠松所撰與否。更在影響之閒矣。特其流傳稍遠。詞旨亦頗有義意。故言理氣者。至今宗之。其眞僞可置勿論也。內傳首言江東一卦。江西一卦。南北八神一卦。術者罕通其說。近時潘思榘作天玉經箋。許淸奇作天玉經註。始推繹下文。有父母三般卦。又有天卦江東掌上尋之語。疑所謂江東者。卽天卦。所謂江西者。卽地卦。所謂南北者。卽父母卦。大抵以甲丙庚壬四陽干左旋起長生者爲東卦。陽數奇。故曰天卦曰八神四一。以乙丁辛癸四陰干右旋起長生者爲西卦。陰數耦。故曰地卦曰八神四二。又以山家之坐向爲南北一卦。由天地而及人。故曰父母卦。蓋自神其說。故爲隱奧之詞。使人惝恍迷離。驟不得其指要。方技家之譎智。往往如斯。不獨此書爲然也。外篇專言四經五行。其以子寅辰乾丙乙爲金。午申戌坤壬辛爲木。卯巳丑艮庚丁爲水。酉亥未巽癸爲火。又謂之元空卦。亦莫能明其所以然。舊有天谷散人註。未詳其名。詞意尚屬明顯。合併錄之。以備考證焉。
</p><br/></div></body></html>