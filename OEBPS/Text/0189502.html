<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 公是先生弟子記 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->公是先生弟子記 四卷
</h2>
<!--ed:-->浙江巡撫採進本
<p>
<!--no:-->宋劉敞撰。敞有春秋傳。已著錄。是編題曰弟子記者。蓋託言弟子之所記。而文格古雅。與敞所註春秋。詞氣如出一手。似非其弟子所能。故晁公武讀書志。以爲敞自記其問答之言。當必有據也。公武又稱書中於王安石楊慥之徒書名。王深甫歐陽永叔之徒書字。以示襃貶。今考公武所說。亦大概以意推之。卽如王回一人。論四岳薦鯀一條。論聖人一條。則書其名。論泰伯一條。論晉武公一條。則書其字。是於襃貶居何等乎。且其書固多攻王氏新學。而亦兼寓鍼砭元祐諸賢之意。故其言曰。淫聲出乎律呂。而非所以正律呂也。小道生乎仁義。而非所以明仁義也。又曰八音不同物而同聲。同聲乃和。賢能不同術而同治。同治乃平。又曰忘情者自以爲達。悖情者自以爲難。直情者自以爲眞。三者異趨而同亂。又曰。學不可行者。君子弗取也。言不可用者。君子弗詢也。又曰。智不求隱。辨不求給。名不求難。行不求異。又曰。無爲而治者。因堯之臣。襲堯之俗。用堯之政。斯孔子謂之無爲也。又曰。夫賢者爲人所能爲而已矣。人所不能爲。賢者不爲也。又曰。君子恥過而欲改之。小人恥過而欲遂之。君子欲善而自反。小人欲善而自欺。又曰。矜小名以售大僞。飾小廉以釣大利者。惟鉅奸爾。蓋是時三黨交訌。而敞獨蕭然於門戶之外。故其言和平如是。至於稱老子之無爲。則爲安石之新法發。辨孟子之人皆可以爲堯舜。則爲安石之自命聖人發。其說稍激。則有爲言之者也。又王守仁謂無善無惡者。性之體。有善有惡者意之用。明人齗齗辨正。稱爲衛道。今觀是書。乃知王安石先有是說。敞已辭而闢之。是其發明正學。又在程朱之前。其或謂仁義禮智不若道之全一條。謂道固仁義禮智之名。仁義禮智弗在焉。安用道。亦預杜後來狂禪之弊。所見甚正。徒以獨抱遺經。澹於聲譽。未與伊洛諸人傾意周旋。故講學家視爲異黨。抑之不稱耳。實則元豐熙甯閒。卓然一醇儒也。其書宋時蜀中有刻版。乾道十年。豫章謝諤得之於劉文濬。付三衢江溥重刊。淳熙元年。趙不黯又於敞從曾孫子和及子和從叔椿家。得二舊本。校正舛脫。就江本改刻十八頁。補三百七十字。此本卽從不黯所刻鈔出者。末有諤溥不黯三跋。證以永樂大典所引。一一符合。知爲原書。亦可謂罕覯之笈矣。敞墓誌及宋史本傳。俱稱弟子記五卷。讀書志則作一卷。蓋南宋之初。已病其繁碎。合併爲一。今以篇頁稍多。釐爲四卷。以酌其中。又錢曾讀書敏求記。載極沒要緊一卷。註曰卽劉原父弟子記也。考浙江所進遺書。有極沒要緊一卷。亦題公是先生撰。其文皆採掇郭象莊子註語。似出依託。與此顯爲二書。今別存其目於道家中。庶眞贗不相淆焉。<br/>
</p></body>
</html>