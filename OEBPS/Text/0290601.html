<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部五十
<!--sf:-->小說家類一
</font><h2>
<!--ti:-->錢氏私志 一卷
</h2><p>
<!--no:-->舊本或題錢彥遠撰。或題錢愐撰。或題錢世昭撰。錢曾讀書敏求記。定爲錢愐。其說曰。愐爲彭城王第三子。昭陵之甥。故記熙寧尚主玉仙求嗣事獨詳。其稱大父寶謨閣知台州回者。乃冀國公諱暄字載陽。以父廕累官駕部郞中知撫州移台州進少府監權鹽鐵副使時也。彭城王諱景臻。字道邃。冀國公第九子。建炎二年追封。故稱先王。俗子以爲起居舍人彥遠之筆。不知彥遠乃忠遜之孫。翰林學士易之子。與彭城爲再從叔姪。世次犂然。安得反有先王之稱。所辨良是。然此書末有錢世昭序。謂叔父太尉昭陵之甥。凡耳目之所接。事出一時。語流千載者。皆廣記而備言之。世昭敬請其說。得數萬言。叙而集之。名曰錢氏私志。據此。則是書固非彥遠所爲。亦非盡愐所纂。蓋愐嘗記所聞見。而世昭序而集之爾。序稱叔父太尉。則世昭愐之猶子也。宋史秦魯國大長公主本傳。主爲仁宗第十四女。以景祐五年封慶壽。卽是書中所云錢某可尚慶壽公主。而通考前列秦魯國大長公主適錢景臻。後列慶壽公主。而不言所適。則以慶壽公主與秦魯國大長公主分爲二人。證以是書。與宋史相合。可知通考之誤。惟其以五代史吳越世家。及歸田錄貶斥錢氏之嫌。詆歐陽修甚力。似非公論。然其末自稱皆報東門之役。則亦不自諱其挾怨矣。
</p><br/></div></body></html>