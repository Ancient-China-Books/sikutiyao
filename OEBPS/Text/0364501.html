<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 熊峯集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->熊峯集 十卷
</h2>
<!--ed:-->直隸總督採進本
<p>
<!--no:-->明石珤撰。珤字邦彥。藁城人。成化丁未進士。官至文淵閣大學士。諡文隱。改諡文介。事蹟具明史本傳。珤出李東陽之門。東陽每稱後進可託以柄斯文者。惟珤一人。皇甫汸嘗删定其集爲四卷。歲久版佚。國朝康熙丁未。餘姚孫光𤋁。爲藁城知縣。得別集遺稾於其家。爲合而重刊之。嗣聞眞定梁淸標家。有其全稾。乃購得續刊。共爲十卷。卽此本也。自一卷至四卷爲詩。五卷六卷爲文。七卷至九卷又爲詩。十卷又爲文。蓋刊版已定。不能依類續入。故其體例叢脞如是也。珤詩文皆平正通達。具有茶陵之體。故東陽特許之。當北地信陽。駸駸代興之日。而珤獨堅守師說。屢典文衡。皆力斥浮夸。使粹然一出於正。雖才學皆遜東陽。而湜湜持正。不趨時好。亦可謂堅立之士矣。<br/>
</p></div></body>
</html>