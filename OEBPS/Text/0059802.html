<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 </title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
</font><h2>
</h2>
<p>
<!--na:-->右春秋類一百十四部。一千八百三十八卷。附錄一部。十七卷。皆文淵閣著錄。<br/>
<!--na:-->案春秋三傳。互有短長。世以范甯所論爲允。甯實未究其所以然也。左氏說經所謂君子曰者。往往不甚得經意。然其失也。不過膚淺而已。公羊穀梁二家。鉤棘月日以爲例。辨別名字以爲襃貶。乃或至穿鑿而難通。三家皆源出聖門。何其所見之異哉。左氏親見國史。古人之始末具存。故據事而言。卽其識有不逮者。亦不至大有所出入。公羊穀梁。則前後經師。遞相附益。推尋於字句之閒。故憑心而斷。各徇其意見之所偏也。然則徵實迹者。其失小。騁虛論者。其失大矣。後來諸家之是非。均持此斷之可也。至於左氏文章。號爲富豔。殘膏賸馥。沾溉無窮。章沖聯合其始終。徐晉卿排比其對偶。後人接踵。編纂日多。而概乎無預於經義。則又非所貴焉。<br/>
</p></body>
</html>