<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 春秋地理考實 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋地理考實 四卷
</h2>
<!--ed:-->安徽巡撫採進本
<p>
<!--no:-->國朝江永撰。永有周禮疑義舉要。已著錄。是編所列春秋山川國邑地名。悉從經傳之次。凡杜預以下舊說。已得者仍之。其未得者始加辨證。皆確指今爲何地。俾學者按現在之輿圖。卽可以驗當時列國之疆域。及會盟侵伐之迹。悉得其方向道里。意主簡明。不事旁摭遠引。故名曰考實。於名同地異。注家牽合混淆者。辨證尤詳。如謂隱公元年傳。費伯帥師城郞。其地在今廢魚臺縣。去曲阜二百里許。而九年經書城郞。及桓十年齊侯衞侯鄭伯來戰于郞。莊十年齊師宋師次于郞者。別爲魯近郊地名。則公羊傳所謂吾近邑。左傳記公子偃。自雩門出。先犯宋師。與哀十一年師及齊師戰于郊。檀弓作戰于郞者。皆無疑矣。僖公三十年傳。燭之武見秦伯曰。許君焦瑕。杜預以焦瑕爲晉河外列城二邑。與傳所云晉惠公賂秦以河外列城之五。東盡虢略。南及華山。內及解梁者不合。永則謂之武所言。乃于河外列城舉焦。于內及解梁城者舉瑕。以該所許之邑。引水經注云。涑水西逕郇城。又西南逕解縣故城南解梁。卽斯城也。又西南逕瑕城。晉大夫詹嘉之故邑也云云。且考定郇城在解故城東北二十四里。瑕城在解西南五里。二地相距三十里許。杜預於成公六年絳大夫言郇瑕氏之地。沃饒近盬。合郇瑕爲一。於僖公十五年瑕呂飴甥。以暇呂爲姓。皆失之。其訂譌補闕。多有可取。雖卷帙不及高士奇春秋左傳地名考之富。而精核則較勝之矣。<br/>
</p></body>
</html>