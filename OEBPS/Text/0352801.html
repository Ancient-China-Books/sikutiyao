<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 靑陽集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->靑陽集 四卷
</h2>
<!--ed:-->編修勵守謙家藏本
<p>
<!--no:-->元余闕撰。闕字廷心。一字天心。色目人。世居武威。以父官合肥遂家焉。元統元年進士。累官淮南行省左丞。分守安慶。陳友諒陷城。自剄死。贈行省平章。諡忠宣。事蹟具元史本傳。闕以文學致身。於五經皆有傳註。篆隸亦精緻可傳。而力障東南。與許遠張巡。先後爭烈。故集中所著。皆有關當世安危。其上賀丞相四書。言蘄黃禦寇之策。尤爲深切。使闕計果行。則友諒之能陷江東西否。尚未可知也。其第二書。謂往時泰哈布哈（原作泰不華。今改正。）曼濟哈雅（原作蠻子海牙。今改正。）幷力攻蘄黃。賊幾就滅。忽檄散各軍。止有布延特穆爾（原作卜顏帖木兒。今改正。）駐劄蘭溪。盜之復陷沿江諸郡。實人謀不臧。證以布延特穆爾本傳。知丞相托克托。（原作脫脫。今改正。）雖有功於江淮。而實階亂於蘄黃之地。又第四書曰。蘭溪之功。布延特穆爾平章爲最。曼濟哈雅中丞。特因之成事。布延特穆爾傳。亦采用之。則又是非之公。足以信諸後代者也。其詩以漢魏爲宗。優柔沈涵。於元人中別爲一格。胡儼雜說曰。初危太樸以文學徵起。士君子皆想望其風采。或問虞文靖公曰。太樸事業當何如。曰太樸入京之後。其詞多誇。事業非所敢知。必求其人。其余闕乎。問何以知之。曰集於闕文字見之。後闕竟以忠義顯。乃知前輩觀人。自有定鑑云云。然則文章雖闕之餘事。而心聲所發。識度自殊。亦有足覘其生平者矣。<br/>
</p></body>
</html>