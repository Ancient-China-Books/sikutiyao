<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修朱筠家藏本

<div id="text"><font size="-1">
<!--fi:-->集部六
<!--sf:-->別集類六
</font><h2>
<!--ti:-->周元公集 九卷
</h2><p>
<!--no:-->宋周子撰。周子之學。以主靜爲宗。平生精粹。盡於太極圖說通書之中。詞章非所畱意。故當時未有文集。陳振孫書錄解題。載有文集七卷者。後人之所編輯。非其舊也。故振孫稱是集遺文纔數篇爲一卷。餘皆附錄。則在宋代已勉強綴合。爲數無多矣。此本亦不知何人所編。凡遺書雜著二卷。圖譜二卷。其後五卷。則皆諸儒議論。及誌傳祭文。與宋本不甚相合。而大致亦不甚相遠。蓋後人病其篇目寂寥。又取所著二書編之集內。以取盈卷帙耳。明嘉靖閒。漳浦王會曾爲刊行。國朝康熙初。其裔孫沈珂。又校正重鐫。先儒著述。學者所宗。固不以其太少而廢之。原本後附遺芳集五卷。乃沈珂輯。其先世文章事蹟。自爲一編。與本集不相比附。今別入之總集類。不使相淆。集中愛蓮說一篇。江昱瀟湘聽雨錄。力攻其出於依託。然昱說亦別無顯證。流傳已久。今仍竝錄之焉。
</p><br/></div></body></html>