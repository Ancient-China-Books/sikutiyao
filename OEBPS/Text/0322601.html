<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->集部六
<!--sf:-->別集類六
</font><h2>
<!--ti:-->節孝集 三十卷
<!--ti:-->附錄 一卷
</h2><p>
<!--no:-->宋徐積撰。積有節孝語錄。已著錄。積受業胡瑗之門。淵源篤實。其事母以純孝稱。立身亦堅苦卓絕。蓋古所謂獨行之士。然其文乃奇譎恣肆。不主故常。故陳振孫書錄解題。引蘇軾之言。稱其詩文怪而放。如玉川子。今觀其集。往往縱逸自如。不可繩以格律。軾所論者誠然。然其文雖雅俗兼陳。利鈍互見。頗有似於盧仝。而大致醇正。依經立訓。不失爲儒者之言。則非仝之所及也。惟其復河說一篇。欲求九河故道而穿之。不究地形。不明水勢。未免失於迂僻。史稱其雙耳聵甚。畫地爲字。乃始通語。終日面壁坐。不與人接。而四方事無不周知其詳。殆不然歟。舊本首載事實一卷。後附語錄一卷。景定甲子。淮安州學教授翁蒙正合編刊行。明嘉靖閒淮安兵備副使劉祐。又因翁本重刊。今語錄已別本孤行。不更複載。惟附錄其事實一卷。備考核焉。
</p><br/></div></body></html>