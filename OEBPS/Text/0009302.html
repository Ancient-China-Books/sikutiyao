<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易淺述 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易淺述 八卷
</h2>
<!--ed:-->內府藏本
<p>
<!--no:-->國朝陳夢雷撰。夢雷字省齋。閩縣人。順治已丑進士。官翰林院編修。縁事謫戍。後蒙恩召還。校正銅板。復縁事謫戍。卒於戍所。是編成於康熙甲戌。乃其初赴尚陽堡時所作。大旨以朱子本義爲主。而參以王弼注孔穎達疏蘇軾傳胡廣大全來知德注。諸家所未及。及所見與本義互異者。則別抒己意以明之。蓋行篋乏書。故所遽止此。其凡例稱解易數千家。未能廣覽。道其實也。然其說謂易之義蘊。不出理數象占。顧數不可顯。理不可窮。故但寄之於象。知象則理數在其中。而占亦可卽象而玩。故所解以明象爲主。持論多切於人事。無諸家言心言天幻窅支離之說。其詮理雖多尊朱子。而不取其卦變之說。取象雖兼采來氏。而不取其錯綜之論。亦頗能掃徐轇轕。惟卷末所附三十圖。乃其友楊道聲所作。穿鑿煩碎。實興夢雷書不相比附。以原本所載。姑仍其舊存之。置諸不論不議可矣。<br/>
</p></div></body>
</html>