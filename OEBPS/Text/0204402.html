<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部九
<!--sf:-->兵家類
</font><h2>
<!--ti:-->江南經略 八卷
</h2><p>
<!--no:-->明鄭若曾撰。若曾有鄭開陽雜著。已著錄。是編爲江南倭患而作。兼及防禦土寇之事。八卷之中。每卷又分二子卷。卷一之上爲兵務總要。卷一之下爲江南內外形勢總考。卷三之上至卷六之下。分蘇州常州松江鎭江四府。所屬山川險易。城池兵馬。各附以土寇要害。卷七上下。論戰守事宜。卷八上下。則雜論戰具戰備。而終以水利積儲。與蘇松之浮糧。明季武備廢弛。法令如戲。倭寇恆以數十人橫行數千里。莫敢攖鋒土寇亦乘之不靖。若曾此書。蓋專爲當時而言。故多一時權宜之計。福建林潤。時爲應天巡撫。爲評而刋之。所評亦多遷就時勢之言。然所列江海之險要。道路之衝僻。守禦之緩急。則地形水勢。今古略同。未嘗不足以資後來之考證。究非紙上空談。檢譜而角觝者也。
</p><br/></div></body></html>