<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 御選古文淵鑒 六十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御選古文淵鑒 六十四卷
</h2>
<p>
<!--no:-->康煕二十四年聖祖仁皇帝御選。內閣學士徐乾學等奉勅編註。所錄上起春秋左傳。下迨於宋。用眞德秀文章正宗例。而睿鑒精深。別裁至當。不同德秀之拘迂名物訓詁。各有箋釋。用李善註文選例。而考證明確。詳略得宜。不同善之煩碎。毎篇各有評點。用樓昉古文標註例。而批導窾要。闡發精微。不同昉之簡略。備載前人評語。用王霆震古文集爲例。而蒐羅賅備。去取謹嚴。不同霆震之蕪雜。諸臣附論。各列其名。用五臣註文選例。而夙承聖訓。語見根源。不同五臣之疎陋。至於甲乙品題。親揮奎藻。別百家之工拙。窮三準之精微。則自有總集以來。歷代帝王。未聞斯著。無可援以爲例者。蓋聖人之心無不通。聖人之道無不備。非惟功隆德盛。上軼唐虞。卽乙鑒之餘。品題文藝。亦詞苑之金桴。儒林之玉律也。雖帝堯之煥乎文章。何以加哉。<br/>
</p></body>
</html>