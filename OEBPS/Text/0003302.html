<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 大易粹言 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三
<!--sf:-->易類三
</font><h2>
<!--ti:-->大易粹言 十卷
</h2>
<!--ed:-->江蘇蔣曾瑩家藏本
<p>
<!--no:-->宋方聞一編。聞一舒州人。淳熙中爲郡博士。時温陵曾穜守舒州。命聞一輯爲是書。舊序甚明。朱彝尊經義考。承宋志之誤。以爲穜作。非也。其書宋志作十卷。經義考作七十卷。又總論五卷。蓋原本毎卦毎傳皆各爲一篇。刊板不相聯屬。故從其分篇之數稱七十有五。然宋刻明標卷一至卷十。則經義考又誤也。所採凡二程子張子楊時游酢郭忠孝及穜師郭雍七家之說。今忠孝之書已不傳。惟賴是書以存。穜初刻版置郡齋。後募印漫漶。張嗣古陳造先後修之。此本出蘇州蔣曾瑩家。卽嗣古嘉定癸酉所補刻。佚穜自序一篇。而移嗣古之跋冠其首。今從經義考補錄穜序。仍移其跋於卷末焉。穜温凌人。始末無考。惟據元李簡學易記序。知其字曰獻之云。<br/>
</p></body>
</html>