<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 南宋館閣錄 十卷 續錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->南宋館閣錄 十卷
<!--ti:-->續錄 十卷
</h2>
<!--ed:-->永樂大典本
<p>
<!--no:-->南宋館閣錄十卷。宋陳騤撰。續錄十卷。無撰人名氏。騤字叔進。台州臨海人。紹興二十四年進士第一。慶元初。官至知樞密院事。兼參知政事。忤韓侂胄。提擧洞霄宮。卒諡文簡。事蹟具宋史本傳。陳氏書錄解題。謂淳熙中騤長蓬山。與同僚錄建炎以來事爲此書。李燾爲之序。續錄者。後人因舊文而增附之。今考是錄所載。自建炎元年。至淳熙四年。續錄所載。自淳熙五年。至咸淳五年。皆分沿革省舍儲藏修纂撰述故實官秩廩祿職掌九門。典故條格。纖悉畢備。亦一代文獻之藪也。世所傳本。譌闕殆不可讀。惟永樂大典所載差爲完具。今互相考訂。補其脫漏者。三十一條。正其舛錯者。一十六條。而其紀載諸人爵里。有與宋史互異者。竝爲臚註。以資參考。惟前錄中沿革一門。續錄中廩祿一門。永樂大典所載。亦全卷皆佚。無從補葺。蓋是書殘闕。已在明以前矣。今亦姑仍其舊焉。<br/>
</p></body>
</html>