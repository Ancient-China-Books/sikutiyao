<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 宋元憲集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->宋元憲集 四十卷
</h2>
<!--ed:-->永樂大典本
<p>
<!--no:-->宋宋痒撰。史稱庠所著有國語補音三卷。紀年通譜十二卷。別集四十卷。掖垣叢志三卷。尊號錄一卷。今惟國語補音有傳本。已著錄。餘書與文集竝佚。國朝厲鶚編宋詩紀事。僅採掇西淸詩話。侯鯖錄。合璧事類。揚州府志所載得詩八首。則海內絕無其本。已三四百年矣。永樂大典修於明初。距宋末僅百餘年。舊刻猶存。故得以採錄。而庠文章淹雅。可取者多。故所載特爲繁富。今以類排比。仍可得四十卷。疑當時全部收入也。方回瀛奎律髓。載夏竦守安州日。庠兄弟以布衣遊學。席上各賦落花詩。竦以爲有台輔器。趙令時侯鯖錄。亦云二宋落花詩。爲時膾炙。今考庠詩。所謂漢臯佩冷臨江失。金谷樓危到地香。祁詩所謂將飛更作回風舞。已落猶成半面粧者。特晚唐濃麗之格。實不盡其所長。祁集有和庠赴鎮圃田遊西池作。極稱其長楊獵近寒羆吼。太液歌殘瑞鵠飛句。嘆其警邁。蔡絛西淸詩話亦稱之。又載其許昌西湖詩。鑿開魚鳥忘情地。展盡江湖極目天。曠古未有。然集中名章雋句。絡繹紛披。固不止是數聯也。文章多館閣之作。皆温雅瑰麗。渢渢乎治世之音。蓋文章至五季而極弊。北宋諸家。各奮起振作。以追復唐賢之舊。穆修柳開。以至尹洙歐陽修。則沿洄韓柳之波。庠兄弟則方駕燕許之軌。譬諸賈董枚馬。體制各殊。而同爲漢京之極盛。固不必論甘而忌辛。是丹而非素矣。陳振孫稱景文淸約。莊重不逮其兄。以此不至公輔。今觀其集。庠有沈博之氣。而祁多新警之思。其氣象亦復小殊。所謂文章關乎器識者歟。書錄解題。載是集作四十四卷。與史不合。然文獻通考亦作四十四卷。似非譌舛。疑別本以掖垣叢志三卷。尊號錄一卷。編入集中。共成此數。唐宋諸集。往往有兼收雜著例也。通考於是集之下。又附註曰一作湜中集二十卷。其名又異。然永樂大典。實祇標宋元憲集。則非湜中集明甚。故今仍舊目。不取通考之名焉。<br/>
</p></div></body>
</html>