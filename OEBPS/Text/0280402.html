<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 山堂考索前集 六十六卷 後集 六十五卷 續集 五十六卷 別集 二十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->山堂考索前集 六十六卷
<!--ti:-->後集 六十五卷
<!--ti:-->續集 五十六卷
<!--ti:-->別集 二十五卷
</h2>
<!--ed:-->內府藏本
<p>
<!--no:-->宋章如愚撰。如愚字俊卿。婺州金華人。慶元中登進士第。初授國子博士。改知貴州。開禧初被召。疏陳時政。忤韓侂胄罷歸。事蹟具宋史林傳。史稱所著有文集行世。今已散佚。惟此書猶存。凡分四集。前集六十六卷。分六經諸子百家諸經諸史聖翰書目文章禮樂律呂歷數天文地理十三門。後集六十五卷。分官制學制貢舉兵制食貨財用刑法七門。續集五十六卷。分經籍諸史文章翰墨律歷五行禮樂封建官制兵制財用諸路君道臣道聖賢十五門。別集二十五卷。分圖書經籍諸史文章律歷人臣經藝財用兵制四裔邊防十一門。宋自南渡以後。通懦尊性命而薄事功。文士尚議論而尠考證。如愚是編。獨以考索爲名。言必有徵。事必有據博采諸家。而折衷以己意。不但淹通掌故。亦頗以經世爲心。在講學之家。尚有實際。惟其書卷帙浩繁。又四集不作於一時。不免有重複牴牾之處。如前集六經門外。又立諸經一門。其文互相出入。諸子百家門中。以晏子荀子楊子文中子之類爲諸子。以管子商子韓非子淮南子之類爲百家。亦不知何以分別。又如前集第三十五卷。詳列六宗之說。無所專從。續集第十卷。則主鄭康成說。前集第三十卷。旣主三年一給。五年一禘。以爲宋制合古。別集第十四卷。又專主顏達龍三年一禘。五年一給之說。前集第三十三卷。專主鄭康成說給大禘小。別集第十四卷。又專主顏達龍說禘大給小。前集第三十八卷。旣主天子五門。諸侯三門。別集第八卷。則又謂天子六門。諸侯二門。皆前後牴牾。疎於抉擇。然大致網羅繁富。考據亦多所心得。在宋人著述之中。較通考雖體例稍雜。而優於釋經。較玉海雖博贍不及。而詳於時政。較黃氏日鈔。則條目獨明。較呂氏制度詳說。則源流爲備。前人稱蘇軾詩。如武庫之兵。利純互陳。如愚是編。亦可以當斯目矣。<br/>
</p></div></body>
</html>