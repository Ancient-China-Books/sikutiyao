<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->集部四十一
<!--sf:-->總集類三
</font><h2>
<!--ti:-->玉山紀遊 一卷
</h2><p>
<!--no:-->元顧瑛紀遊倡和之作。明袁華爲類次成帙者也。所遊自崑山以外。如天平山。靈巖山。虎邱。西湖。吳江。錫山。上方山。觀音山。或有在數百里外者。總題曰玉山。游非一人。而瑛爲之主。游非一地。而往來聚會。悉歸玉山堂也。毎遊必有詩。毎詩必有小序。以志歳月所與遊者。自華以外。爲會稽楊維楨。遂昌鄭元祐。吳興郯韶沈明遠。南康于立。天台陳基。淮南張渥。嘉興瞿智。吳中周砥。釋良琦。崑山陸仁。皆一時風雅勝流。又有顧佐馮郁王濡之三人。里貫事迹皆未詳。然以其儕偶推之。定亦非俗士矣。所收不及玉山名勝集草堂雅集之富。而山水淸音。琴樽佳興。一時文采風流。千載下尚如將見之也。華已入明。然其詩皆作於至正中。華編是集之時。亦尚在至正中。故不以編集之人爲斷。而以作詩之人爲斷。仍列諸元代焉。
</p><br/></div></body></html>