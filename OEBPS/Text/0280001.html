<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 事文類聚前 六十卷 後集 五十卷 續集 二十八卷 別集 三十二卷 新集 三十六卷 外集 十五卷 遺集 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->事文類聚前 六十卷
<!--ti:-->後集 五十卷
<!--ti:-->續集 二十八卷
<!--ti:-->別集 三十二卷
<!--ti:-->新集 三十六卷
<!--ti:-->外集 十五卷
<!--ti:-->遺集 十五卷
</h2>
<!--ed:-->江西巡撫採進本
<p>
<!--no:-->案此書爲元代麻沙版。前後續別四集。皆宋祝穆撰。新集外集。元富大用撰。遺集元祝淵撰。其合爲一編。則不知始自何人。疑卽建陽書賈所爲也。穆有方輿勝覽。已著錄。此書後集第十卷。內有呂午跋祝公遺事後一首。載穆事蹟尤詳。大用字時可。不知何許人。淵與作古賦辨體之祝淵。名姓竝同。其中所載制度沿革。俱至元初而止。時代亦相符合。然彼祝淵字君澤。而此祝淵字宗禮。則截然迥異。疑其名姓偶同。實非一人也。前集之首。有淳祐丙午穆自序。每集各分總部。而附以子目。條列件繫。頗爲賅備。每類始以羣書要語。次古今事實。次古今文集。蓋沿用藝文類聚初學記之體。而略變其例。其中如雙南金字。初見張載擬四愁詩。再見杜甫詩。而註其下曰淮南子。淮南子實無其文。又如羅鄴詠草詩閒門要路一時生句。譌爲侯門要路一時生。亦爲葉盛水東目記秘譏。蓋輾轉販鬻。迷其本始。殊不及前人之精審。然錦繡萬花谷之類。所收古人著作。大抵删摘不完。獨是書所載。必舉全文。故前賢佚之篇閒有藉以足徵者。如束皙餅賦。張溥百三家集。僅采數語。而此備載其文。是亦體裁之一善。在宋代書之中。固猶爲可資檢閱者矣。其新集外集遺集。均踵穆書而作。但補其門類所未及。而體例則一無所更。頗嫌其採引雜糅。不及原本。然作於元代。古籍多存。連類收之。亦可以備參考。惟穆書成於淳祐閒。而書中有稱理宗廟號者。殆大用等有所追改。非盡原文。是則竄亂古書。開明人一代之惡習。爲可憎耳。<br/>
</p></div></body>
</html>