<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 誠意伯文集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->誠意伯文集 二十卷
</h2>
<!--ed:-->浙江巡撫採進本
<p>
<!--no:-->明劉基撰。基有國初禮賢錄。已著錄。其詩文雜著。凡郁離子四卷。覆瓿集十卷。寫情集二卷。春秋明經二卷。犂眉公集二卷。本名自爲書。成化中巡按浙江御史戴鱀等。始合爲一帙。而冠以基孫廌等所撰翊運錄。蓋以中載詔旨制敕。故列之卷首。然其書究屬廌編。用以編入卷數。使此集標基之名。而開卷乃他人之書。殊乖體例。今移綴是錄於末簡。以正其譌餘十九卷。則悉仍戴本之原次。以存其舊。基遭逢興運。參預帷幄。祕計深謀。多所裨贊。世遂謬謂爲前知。凡讖緯術數之說。一切附會於基。神怪謬妄。無所不至。方技家遞相熒惑。百無一眞。惟此一集。尚眞出基手。其詩沈鬱頓挫。自成一家。足與高啓相抗。其文閎深肅括。亦宋濂王褘之亞。楊守陳序。謂子房之策。不見詞章。元齡之文。僅辦符檄。未見樹開國之勳業。而兼傳世之文章。可謂千古人豪。斯言允矣。大抵其學問智略。如耶律楚材劉秉忠。而文章則非二人所及也。<br/>
</p></div></body>
</html>