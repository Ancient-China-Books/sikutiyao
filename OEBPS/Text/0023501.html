<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 書纂言 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->書纂言 四卷
</h2>
<!--ed:-->內府藏本
<p>
<!--no:-->元吳澄撰。澄有易纂言。已著錄。是編其書解也。古文尚書。自貞觀敕作正義以後。終唐世無異說。宋吳棫作書裨傳。始稍稍掊擊。朱子語錄亦疑其僞。然言性言心言學之語。宋人據以立教者。其端皆發自古文。故亦無肯輕議者。其考定今文古文。自陳振孫尚書說始。其分編今文古文。自趙孟頫書古今文集注始。其專釋今文。則自澄此書始。自序謂晉世晩出之書。別見於後。然此四卷以外。實未釋古文一篇。朱彝尊經義考。以爲權詞。其說是也。考漢代治尚書者。伏生今文。傳爲大小夏侯歐陽三家。孔安國古文。別傅都尉朝庸生胡常自爲一派。是今文古文。本各爲師說。澄專釋今文。尚爲有合於古義。非王柏詩疑。舉歷代相傳之古經。肆意刊削者比。惟其顛倒錯簡。若以意自爲。且才明言所以改竄之故。與所作易纂言體例迥殊。是則不可必爲訓。讀者取所長而無效所短。可矣。<br/>
</p></div></body>
</html>