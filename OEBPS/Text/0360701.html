<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 唐愚士詩 二卷 附會稽懷古詩 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->唐愚士詩 二卷
<!--st:--><font size="-1">附</font>會稽懷古詩 一卷
</h2>
<!--ed:-->江蘇巡撫採進本
<p>
<!--no:-->明唐之淳撰。之淳字愚士。亦以字行。山陰人。肅之子也。建文初詔詞臣修鑑戒錄。方孝孺薦之。授翰林院侍讀。與孝孺同領書局。卒於官。明史文苑傳。附載王行傳中。徐禎卿翦勝野聞。載明太祖以布囊貯之淳。夜越宮牆入便殿。點竄十王册文一事。其事荒誕不經。殆委巷小人。因之淳文思敏捷。造是妄語。張芹遺忠錄。稱洪武中有薦之者。謝不就。曹國公李景隆。俾其子師焉。征行四方。皆與俱。歷燕薊秦周覽前代遺蹟。援筆而賦。凌轢一時。考明史李文忠傳。景隆以洪武十九年襲封曹國公。不載其北征事。惟馮勝傳載洪武二十年與傅友德藍玉趙庸等北征。常茂李景隆鄧鎭皆從。是年歲在丁卯。與集中寓寧軒記所載洪武丁卯相合。當卽其時也。是集僅其丁卯戊辰二年所作。似非完本。又詩文相閒成編。而總題曰詩。亦非體例。疑當日雜錄手稾。存此一帙。後人因鈔傳之故。編次叢雜如此歟。其詩雖未經簡汰。金礫竝存。而氣格質實。無元季纖穠之習。其塞外諸作。山川物產。尤足以資考核。會稽懷古詩一卷。乃其少作。凡五言古詩三十首。題下各有小序。仿阮閱曾極張堯同之例。其中如舜廟不取地志耕象之說。禹廟不取禹穴藏書之說。皆爲有識。此卷本於集外別行。然篇頁寥寥。今綴於集後。末附長洲戴冠和詩三十首。大抵湊泊成篇。不及之淳原唱。以舊本所有。姑亦竝存焉。<br/>
</p></div></body>
</html>