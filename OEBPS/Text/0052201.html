<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋集傳纂例 十卷
</h2><p>
<!--no:-->唐陸淳撰。蓋釋其師啖助幷趙匡之說也。助字叔佐。本趙州人。徙關中。官潤州丹陽縣主簿。匡字伯循。河東人。官洋州刺史。淳字伯沖。吳郡人。官至給事中。後避憲宗諱改名質。事跡具唐書儒學傳。案二程遺書。陳振孫書錄解題。及朱臨作是編後序。皆云淳師助匡。舊唐書云。淳師匡。匡師助。新唐書則云趙匡陸淳皆助高弟。案呂溫集有代人進書表。稱以啖助爲嚴師。趙匡爲益友。又淳自作修傳始終記。稱助爲啖先生。稱匡爲趙子。餘文或稱爲趙氏。重修集傳義。又云淳秉筆執簡。侍於啖先生左右十有一年。而不及匡。又柳宗元作淳墓表。亦稱助匡爲淳師友。當時序述。顯然明白。劉昫以下諸家。竝傳聞之誤也。助之說春秋。務在考三家得失。彌縫漏闕。故其論多異先儒。如論左傳非丘明所作。漢書丘明授魯曾申。申傳吳起。自起六傳至賈誼等說。亦皆附會。公羊名高。穀梁名赤。未必是實。又云春秋之文簡易。先儒各守一傳。不肯相通。互相彈射。其弊滋甚。左傳序周晉齊宋楚鄭之事獨詳。乃後代學者。因師授衍而通之。編次年月。以爲傳記。又雜采各國諸卿家傳。及卜書夢書占書縱橫小說。故序事雖多。釋經殊少。猶不如公穀之於經爲密。其說未免一偏。故歐陽修晁公武諸人。皆不滿之。而程子則稱其絕出諸家。有攘異端開正途之功。蓋舍傳求經。實導宋人之先路。生臆斷之弊。其過不可掩。破附會之失。其功亦不可沒也。助書本名春秋統例。僅六卷。卒後。淳與其子異。裒錄遺文。請匡損益。始名纂例。成於大歷乙卯。定著四十篇。分爲十卷。唐書藝文志亦同。此本卷數相符。蓋猶舊帙。其第一篇至第八篇。爲全書總義。第九篇爲魯十二公竝世緒。第三十六篇以下。爲經傳文字脫謬。及人名國名地名。其發明筆削之例者。實止中閒二十六篇而已。袁桷後序。稱此書廢已久。所得爲寶章桂公校本。聞蜀有小字本。惜未之見。吳萊柳貫二後序。皆稱得平陽府所刊金泰和三年禮部尚書趙秉文家本。是元時已爲難得。其流傳至今。亦可謂巋然獨存矣。
</p><br/></div></body></html>