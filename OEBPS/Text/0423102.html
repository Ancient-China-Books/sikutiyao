<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修徐天柱家藏本

<div id="text"><font size="-1">
<!--fi:-->集部四十三
<!--sf:-->總集類五
</font><h2>
<!--ti:-->全唐詩錄 一百卷
</h2><p>
<!--no:-->國朝徐倬編。倬有蘋村類稾。已著錄。是編以唐詩卷帙浩繁。乃採擷菁華。輯爲一集。毎人各附小傳。又閒附詩話詩評。以備考證。康煕丙戌。恭逢聖祖仁皇帝聖駕南巡。倬繕錄進呈。得旨嘉獎。特由侍讀擢禮部侍郎。以旌好學。併御製序文。賜帑金刊版。儒臣榮遇。至今傳焉。謹案御定全唐詩。用胡震亨統籤之例。或分體。或不分體。各因諸家原集。以存其舊。倬是編惟仙鬼之詩。仍不分體。餘皆以古體今體分編。全唐詩以上官昭容宋若昭姊妹。列帝后之後。倬則以長孫皇后徐賢妃江采蘋。附於帝王。而以上官昭容等。別入宮閨。又聯句隨人類附。不另爲門。韓愈效玉川子月蝕詩。不入愈本集。而附於盧仝詩下。香山九老詩。不入自列名。而附於白居易詩下。體例與全唐詩亦殊。蓋全唐詩編纂成書。在康煕四十六年丁亥。倬是書則先一年成。雖以全唐詩錄爲名。實未見頒行之本。故編次稍有異同云。
</p><br/></div></body></html>