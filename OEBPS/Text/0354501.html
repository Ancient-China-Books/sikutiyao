<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 友石山人遣稾 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->友石山人遣稾 一卷
</h2>
<!--ed:-->編修汪如藻家藏本
<p>
<!--no:-->元王翰撰。翰字用文。其先西夏人。元初從下江淮。授領兵千戶。鎭廬州。因家焉。翰少襲爵有能名。累遷江西福建行省郎中。陳友定畱居幕府。表授潮州路總管。兼督循梅惠三州。友定敗。浮海抵交趾不果。屏居永福之觀獵山。著黃冠服者十一年。洪武閒辟書再至。翰以幼子偁。託其故人吳海。遂自引決。翰本將家子。志匡時難。不幸遭宗邦顚沛。其慷慨激烈之氣。往往託之聲詩。故雖篇什無多。而沈鬱頓挫。凜然足見其志節。如題畫葵花云。憐渠自是無情物。獨解傾心向太陽。送陳仲實還潮陽云。歸去故人如有問。春山從此蕨薇多。大都憔悴行吟。不忘故國。其絕命詩云。昔在潮陽我欲死。宗嗣如絲我無子。彼時我死作忠臣。覆祀絕宗良可恥。今年辟書親到門。丁男屋下三人存。寸刃在手顧不惜。一死了卻君親恩。蓋翰於死生之際。明決如此。亦可見其志之素定也。顧嗣立元詩選。僅載翰詩二十七首。此本乃其子偁所輯。凡諸體詩八十四首。前有陳仲述序。後附誌銘表詞等七篇。皆吳海所作也。<br/>
</p></div></body>
</html>