<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 杏亭摘稾 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->杏亭摘稾 一卷
</h2>
<!--ed:-->浙江鮑士恭家藏本
<p>
<!--no:-->元洪焱祖撰。焱祖字潛夫。歙縣人。是集前有危素序。稱爲徽州路休寧縣尹。致仕。而敍其仕履。乃曰年二十六。爲平江路儒學錄。浮梁州長薌書院山長。紹興路儒學正。調衢州路儒學教授。濯處州路遂昌縣主簿。天歷元年。年六十二。致仕。乃不云其爲縣尹。考宋濂序。稱其自儒官起家。四轉而爲遂昌主簿。遂以休寧縣尹致其仕。蓋是時猶沿宋例。致仕者率進一官使歸。實未嘗任是職也。焱祖嘗作羅願爾雅翼音釋。至今附願書以行。又有續新安志十卷。亦繼願新安志而作。蓋亦博洽之士。是集爲其子浦江尉在所編。其所居有銀杏樹大百圍。焱祖嘗以杏亭自號。因以名集。其詩以古近體分列。然五言律下註曰長律附。不從高棅稱排律。七言律下註曰拗律附。亦宋人之舊名。蓋猶當日原本。未遭明人竄亂者也。其詩雖純沿宋調。而尚有石湖劍南風格。抗衡於虞楊范揭諸家則不足。以視宋季江湖末派。則蟬蛻於泥滓之中矣。<br/>
</p></div></body>
</html>