<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 左氏釋 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->左氏釋 二卷
</h2>
<!--ed:-->江蘇巡撫採進本
<p>
<!--no:-->明馮時可撰。時可字敏卿。號元成。華亭人。隆慶辛未進士。官至湖廣布政司參政。事蹟附見明史馮恩傳。此書皆發明左傳訓詁。中如解莊公二十五年秋大水鼓用牲于社于門。謂王者事神治民。有祠而無祈。有省而無禳。用鼓已末。何況於攻。董仲舒杜預之說皆誤。考周禮大祝六祈。一曰類。二曰造。三曰禬。四曰祭。五曰攻。六曰說。鄭康成注。謂攻說則以辭責之。如其鳴鼓然。則攻固六祈之一矣。時可所言。殊爲失考。至昭公二十九年賦晉國一鼓鐵以鑄刑鼎。杜注孔疏。皆謂冶石爲鐵。用橐扇火謂之鼓。計會一鼓便足。時可則引王肅家語注。云三十斤爲鈞。四鈞爲石。四石爲鼓。蓋用四百八十斤鐵。以鑄刑書。適給於用。則勝注疏說多矣。蓋雖閒有臆斷。而精核者多。固趙汸補註之亞也。此書舊與左氏討。左氏論。合爲一書。總標曰元敏天池集。意當時編入集內。故鈔本尚襲舊題。今惟錄此編。而所謂討與論者。則別存目。故各分著其名焉。<br/>
</p></div></body>
</html>