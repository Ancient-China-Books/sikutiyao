<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 兼明書 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->兼明書 五卷
</h2>
<!--ed:-->浙江范懋柱家天一閣藏本
<p>
<!--no:-->五代邱光庭撰。光庭烏程人。官太學博士。陳振孫書錄解題稱光庭爲唐人。續百川學海及彙祕笈則題曰宋人。考書中世字皆作代。當爲唐人。然羅隱集有贈光庭詩。則當已入五代。其爲唐諱。猶孟昶石經。世民等字。猶沿舊制闕筆耳。是書皆考證之文。宋史藝文志作十二卷。書錄解題作二卷。此本五卷。疑後人所更定。首爲諸書二十二條。次爲周易五條。尚書四條。毛詩十三條。次爲春秋十條。禮記五條。論語十三條。考經二條。爾雅三條。次爲文選二十二條。次爲雜說十八條。字書十二條。其字書十二條中。恥字鰥字明字樸字四條。有錄無書。係傳寫脫佚。起字一條。語不相屬。詳其大義。蓋說起字者佚其下段。說朴字者佚其上段。傳寫誤合爲一也。其中如諸書門。據山海經鳳凰之文。管子韓詩外傳封禪之記。謂作字不始於蒼頡。不知百氏雜說。不足爲據。春秋門譏劉知幾論春秋諸侯用夏正之非。不知左傳記晉事。經傳皆差兩月有用夏正之明徵。論語請車爲槨一條。謂毀車爲槨。非賣車巿槨。不知一車之材。毀之豈能爲槨。殊不近事理。雜說門七夕一條。尤杜撰。尚書門論周康王當名鈄。孝經門謂仲尼之尼當作𡰥。爲古夷字。春秋門謂衞桓公當名兒。更臆斷無所依據。然如論史記誤以放勳重華文命爲堯舜禹名。毛萇誤以垤爲螘塚。孔安國誤解菁茅。顏師古誤以鳲鳩爲白鷢。孔穎達誤以鴟鴞爲巧婦。又誤以占書爲龜策同釁。公羊榖梁誤以荊人爲貶詞。杜預誤以文馬爲畫馬。趙匡誤以諸侯無兩觀。郭璞誤以竊脂爲盜肉。應劭誤以丘氏爲出左丘明。皆引據辨駁。具有條理。所記社稷諸條。多得禮意。駁五臣文選註諸條。亦皆精核。謂春秋之例。有褎而書者。有貶而書者。有譏而書者。有非褎非貶非譏。國之大事法合書者。尤爲卓識。在唐人考證書中。與顏師古匡謬正俗。可以齊驅。蘇鶚之演義。李涪之刊誤。李匡乂之資暇集。抑亦其次。封演見聞記。頗雜瑣事。又其次矣。<br/>
</p></body>
</html>