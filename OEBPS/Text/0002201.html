<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 易璇璣 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->易璇璣 三卷
</h2>
<!--ed:-->兩江總督採進本
<p>
<!--no:-->宋吳沆撰。沆字德遠。臨川人。紹興十六年。與其弟澥詣行在獻書。澥所獻曰宇內辨。曰歷代疆域志。沆所獻曰易璇璣。曰三墳訓義。澥書皆不傳。沆三墳訓義。爲太學博士王之望所駁。亦不傳。惟此書僅存。凡爲論二十有七。曰法天。曰通六子。曰貴中。曰初上定位。曰六九定名。曰天地變卦。曰論變有四。曰有象。曰求彖。曰明位。曰明君道。曰明君子。曰論養。曰論刑。曰論伐。曰辨聖。曰辨內外。曰辨吉凶。曰通卦。曰通象。曰通爻。曰通辭。曰通證。曰釋卦。曰釋繫。曰存互體。曰廣演。毎九篇爲一卷。自序謂上卷明天理之自然。中卷講人事之脩。下卷備注疏之失。其大旨主於觀彖。因彖而求之卦。求之象。求之爻。其曰璇璣者。取王弼易略例明彖篇。處璇璣以觀大運語也。胡一桂稱沆尚有易禮圖說。有或問六條。圖說十二軸。今未見其書。殆亦散佚。惟其環溪詩話。爲人所記者。尚載永樂大典中。今別著錄於集部云。<br/>
</p></div></body>
</html>