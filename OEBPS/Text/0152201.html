<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 益部方物略記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->益部方物略記 一卷
</h2>
<!--ed:-->江蘇巡撫採進本
<p>
<!--no:-->宋宋祁撰。祁字子京。雍邱人。天聖二年進士。官至翰林學士承旨。諡景文。事蹟具宋史本傳。是編乃嘉祐二年。祁由端明殿學士吏部侍郞知益州時所作。因東陽沈立所撰劍南方物二十八種。補其闕遺。凡草木之屬四十一。藥之屬九。鳥獸之屬八。蟲魚之屬七。共六十五種。列而圖之。各繫以贊。而附註其形狀於題下。贊居前。題列後。古書體例。大抵如斯。今本爾雅。猶此式也。其圖已佚。贊皆古雅。蓋力摹郭璞山海經圖贊。往往近之。註則頗傷謇澀。亦每似所作新唐書。蓋祁敍記之文。類如是也。胡震亨跋。引范成大聖瑞花詩。證是花開於春夏閒。祁註稱率以秋開爲非。殆由氣候不齊。各據所見。又引薛濤鴛鴦草詩。但娛春日長。不管秋風早句。證祁註是草春葉晩生之非。則橫生枝節。夫春日已長。非春晩而何歟。至虞美人草。自屬借人以名物。如菊號西施之類。必改爲娛美人草。曲生訓釋。是則支離無所取耳。<br/>
</p></div></body>
</html>