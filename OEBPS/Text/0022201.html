<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 鄭敷文書說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->鄭敷文書說 一卷
</h2>
<!--ed:-->兩淮馬裕家藏本
<p>
<!--no:-->宋鄭伯熊撰。伯熊字景望。永嘉人。紹興十五年進士。累官吏部郎。兼太子侍讀。進國子司業。宗正少卿。以直龍圖閣。出知寧國府。卒諡文肅。其詩文有景望集。今已不傳。此乃所作尚書講義。皆摘其大端而論之。凡二十九條。毎條各標題其目。浙江通志稱伯熊邃於經術。紹興末。尹洛之學稍息。伯熊復出而振起之。劉壎隱居通義亦謂伯熊明見天理。篤信固守。言與行應。蓋永嘉之學。自周行已倡於前。伯熊承於後。呂祖謙陳傅良葉適等。皆奉以爲宗。是書雖爲科舉而作。而尚不汨於俗學。惟誤信書序謂眞孔子所作。故於太甲序。則以爲體常盡變。存正明權。得春秋之法。於泰誓序則以爲經稱十三年者誤。當依序作十一年。於洪範序。則以爲所稱勝殷殺紂。亦誅蜀夫紂之義。皆未免牽合舊文。失於考證。然其大端醇正。如釋作服汝明。則發明服以象德之義。釋俶擾天紀。則推言天人相應之機。大禹謨言謙受益。滿招損。仲虺之誥言好問則裕。自用則小。皆能反覆推詳。以明其說。於經世立教之義。亦頗多闡發。有足採焉。<br/>
</p></div></body>
</html>