<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->史部十四
<!--sf:-->傳記類二
</font><h2>
<!--ti:-->唐才子傳 八卷
</h2><p>
<!--no:-->元辛文房撰。文房字良史。西域人。其始末不見於史傳。惟陸友仁研北雜志。稱其能詩。與王執謙齊名。蘇天爵元文類中。載其蘇小小歌一篇耳。是書原本凡十卷。總三百九十七人。下至妓女女道士之類。亦皆載入。其見於新舊唐書者。僅百人。餘皆從傳記說部各書採輯。其體例因詩繫人。故有唐名人。非卓有詩名者不錄。卽所載之人。亦多詳其逸事。及著作之傳否。而於功業行誼。則祇撮其梗概。蓋以論文爲主。不以記事爲主也。大抵於初盛稍略。中晚以後漸詳。至李建勳孫魴沈彬江爲廖圖熊皦孟賓于孟貫陳摶之倫。均有專傳。則下包五代矣。考楊士奇東里集。有是書跋。是明初尚有完帙。故永樂大典目錄。於傳字韻內。載其全書。今傳字一韻適佚。世閒遂無傳本。然幸其各韻之內。尚雜引其文今隨條摭拾。裒輯編次。共得二百四十三人。又附傳者四十四人。共二百八十七人。謹依次訂正。釐爲八卷。案楊士奇跋。稱是書凡行事不關大體。不足爲勸戒者。不錄。又稱雜以臆說。不盡可據。今考編中。如許渾傳。稱其夢遊崑崙。李羣玉傳。稱其夢見神女。雜采孟棨本事詩。范攄雲溪友議。荒唐之說。無當史裁。又如儲光羲汚祿山僞命。而稱其養浩然之氣。尤乖大義。他如謂駱賓王與宋之問唱和靈隱寺中。謂中興閒氣集爲高適所選。謂李商隱曾爲廣州都督。謂唐人學杜甫者。惟唐彥謙一人。乖舛不一而足。蓋文房鈔掇繁富。或未暇檢詳。故謬誤牴悟。往往雜見。然較計有功唐詩紀事。敍述差有條理。文筆亦秀潤可觀。傳後閒綴以論。多掎摭詩家利病。亦足以津逮藝林。於學詩者考訂之助。固不爲無補焉。
</p><br/></div></body></html>