<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 張襄壯奏疏 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->張襄壯奏疏 六卷
</h2>
<!--ed:-->浙江巡撫採進本
<p>
<!--no:-->國朝張勇撰。勇字飛熊。上元人。積功官至靖逆將軍。提督甘肅軍務。封靖逆侯。加少傅。兼太子太師。是集爲其子雲翼所編。始於順治六年謝實授甘肅總兵官疏。終於康熙二十三年甘州遺疏。凡百二十篇。勇初任甘肅總兵官時。卽內值肅州回民作亂。外值昂漢夷人窺邊。日事攻討。中閒奉調南征。旋回甘肅。復值王輔臣之亂。往來征剿。日無寧晷。其沒也。猶以防禦麥力幹之故。力疾出師。卒於軍營。計始終兵閒四十餘年。王進寶趙良棟等。皆由其偏裨。起爲名將。自康熙十三年以後。箭創病足。以肩輿督師者十年。屢乞解職。皆荷優詔慰留臥理。蓋兩朝受知之深。諸將無逾於勇者。今觀集中諸疏。大抵皆兵閒所作。並剴切詳明。言無不盡。讀之可見開國之初。底定秦隴之方略。並可見列聖知人善任。風雲際會。極千載一時之盛焉。<br/>
</p></div></body>
</html>