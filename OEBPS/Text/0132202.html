<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十六 傳記類存目二 鄭端簡年譜 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十六
<!--sf:-->傳記類存目二
</font><h2>
<!--ti:-->鄭端簡年譜 七卷
</h2>
<!--ed:-->浙江巡撫採進本
<p>
<!--no:-->明鄭履淳撰。履淳字叔初。海鹽人。嘉靖壬戌進士。官至光祿寺少卿。事蹟具明史本傳。履淳爲鄭曉之子。故追述曉事。以成此譜。凡曉所作奏疏詩文。皆一一附載其中。如鹽政壞於折色。及海鹽官軍宜掣回衞所操練諸疏。頗足補史志所未備。然宂漫亦由於此。末附祭文誥諭卹典墓志行略之類。於譜例已爲複出。又以履淳所作思親詩文。附鐫於末。多至三卷。於體裁尤不協矣。<br/>
</p></div></body>
</html>