<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十四 總集類存目一 風林類選小詩 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十四
<!--sf:-->總集類存目一
</font><h2>
<!--ti:-->風林類選小詩 一卷
</h2>
<!--ed:-->兩江總督採進本
<p>
<!--no:-->明朱升編。升有周易旁註。已著錄。是編皆錄五言絕句。始於漢魏。終於晚唐。分三十八體。曰直致。曰情義。曰工緻。曰淸新。曰高逸。曰富麗。曰豔冶。曰凄凉。曰衰暮。曰曠達。曰豪放。曰俊逸。曰淸潤。曰沈著。曰邊塞。曰宮怨。曰閨情。曰客況。曰離別。曰悲愁。曰異郷。曰感舊。曰寤想。曰寄贈。曰嘅嘆。曰消遣。曰諷諫。曰頌善。曰戲嘲。曰懷古。曰景物。曰風土。曰時事。曰樂府。曰風人。曰問答。曰摘句。而附錄閨閣仙鬼詩於末。實三十九門。分類頗爲瑣屑。有似於瀛奎律髓。蓋宋末元切。方回稱詩於新安。升其郷人。故尚沿其故法。其序中文之精者爲詩語。亦本回瀛奎律髓序。可以證也。所列諸詩。如富麗類中崑崙子。乃王維五言律詩前半首。邊塞類中蓋嘉運伊州歌。乃沈佺期五言律詩前半首。戎渾亦王維五言律詩前半首。客況類之長命女。乃岑參五言律詩中四句。蓋當時採以入樂。取聲律而不論文義。故郭茂倩樂府詩集。各載於本調之下。今因而錄之。殊失考證。凄凉類中蕪城曲。韋縠才調集刪前四句。實無端緒。升因之取爲絕句。亦殊未協。至樂府類中。以白頭吟前三解分爲三首。悲愁類中。以李商隱夜飲詩。割中二聯爲絕句。則自我作古。更無稽矣。又直致類中。夜雨滴空階詩。題曰何遜。案夜雨滴空階。曉燈暗離室句。見遜本集。此詩詞氣不類。莫詳所據。淸新類中江行六首。題曰錢起。案江行一百首。乃起孫錢珝之作。因附刻起集之後。遂以孫易祖。王維山中書事二首。乃蘇軾所戲擬。本集不載。乃竟以爲維詩。近人補入維集。實由此誤。至風人類中相思一首。實王維詩。見於本集。而乃別題曰雍陶。疎舛尤甚。他如序稱女流靈異之作。亦附見焉。集中崔鶯鶯二詩。附於卷末。蓋卽其例。而武瞾之將遊上苑。張文姫之溪上雲。姚玉京之咏燕。南海女子之送兄。侯夫人之自感。元宗宮人之題梧葉。宣宗宮人之題紅葉。劉采春之囉嗊曲。卓文君之白頭吟。龍安佳人之阿最歌。皆屬女流。乃散見各類。亦未免自亂其例。均未足以言善本也。<br/>
</p></div></body>
</html>