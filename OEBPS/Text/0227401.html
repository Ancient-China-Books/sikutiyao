<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 洪範九疇數解 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->洪範九疇數解 三卷
</h2>
<!--ed:-->兩淮鹽政採進本
<p>
<!--no:-->明熊宗立撰。宗立有素問運氣圓括定局立成。已著錄。朱彝尊經義考載是書作八卷。與此本不符。然彝尊註曰未見。恐傳聞譌異也。初蔡沈作洪範九疇數。未竟而卒。今載於性理大全及永樂大典中者。皆非完本。故天台謝無楙序稱其享數弗遐。釋數未備。猶有遺恨。宗立訓釋其書復因沈之法而廣之。如詞僅有潛之一數。餘但虛標數曰字。而竝闕其文。宗立皆一一補作。又沈書以原沖從公中用分戎終九數爲九疇之綱。宗立則因而重之。各衍爲八十一數。如焦贛易林。以一卦衍六十四卦之例。排定緝綴。遂爲完書。所註推闡易義。曲相比附。百方牽合。使之成理。亦頗能自申其說。惟不註孰爲沈之原文。孰爲宗立之續補。體例龐雜。茫無端緒。非沈原書尚存。幾不知是書爲誰作。是亦自明以來刊古書者之積習矣。<br/>
</p></div></body>
</html>