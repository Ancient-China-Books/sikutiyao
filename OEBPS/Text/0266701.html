<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十七 雜家類存目四 海涵萬象錄 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十七
<!--sf:-->雜家類存目四
</font><h2>
<!--ti:-->海涵萬象錄 四卷
</h2>
<!--ed:-->浙江范懋柱家天一閣藏本
<p>
<!--no:-->明黃潤玉撰。潤玉有四明文獻錄。已著錄。書乃潤玉孫溥。錄其平日言論。分四十類。其中閒有新意。然舛誤者多。如引禮公子孫有封爲國君。則世世祖是人。遂謂宋太祖當居始祖廟。其祖父宐別立六廟。信如此言。則周之后稷不當居始祖廟。武王不當列二世室矣。其說甚謬。又謂春官大司樂。其祭祀之樂不用商聲。朱子與蔡西山俱不說出。案周禮太師曰。皆文之以五聲。宮商角徵羽。則周未嘗不具商聲。且大司樂曰。凡樂圜鍾爲宮。又曰黃鍾爲角。乃謂黃鍾爲夷則宮之角。又曰太簇爲徵。姑洗爲羽。乃謂林鍾宮之徵及羽。非謂圜鍾之宮。止有角徵羽三聲而闕商聲也。後韓邦奇苑洛志樂。論之甚詳。潤玉詳考經文也。又謂周禮別無北郊之文。其北郊字出緯書。案天官內宰。文曰中春詔后帥外內合婦治蠶於北郊。何嘗無北郊字耶。又謂爾雅有不律筆之文。謂蒙恬始造筆。證非周公之作。不知蒙恬造筆。事出張華博物志。小說雜書。不足爲據。魯語有以死奮筆之文。固在張華先也。如此之類。頗傷舛駁。至所載羅詮賂交東楊求陞都御史諸條。尤語涉恩怨。益不足徵信矣。<br/>
</p></body>
</html>