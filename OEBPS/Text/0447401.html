<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 金谷遺音 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->金谷遺音 一卷
</h2>
<!--ed:-->安徽巡撫採進本
<p>
<!--no:-->宋石孝友撰。孝友字次仲。南昌人。乾道中進士。其著作世不多見。釣臺集載其七言絕句一首。亦無可採錄。其詞則至今猶傳。書錄解題載孝友金谷遺音一卷。與此本合。其詞長調以端莊爲主。小令以輕倩爲工。而長調類多獻諛之作。小令亦閒近於俚俗。毛晉跋黃機詞。恨草堂詩餘不載機及孝友一篇。跋孝友詞。又獨稱其茶瓶兒惜奴嬌諸篇。爲輕倩纖艷。今考茶瓶兒結句云。而今若沒些兒事。卻枉了做人一世。惜奴嬌前一闋云。我已多情。更撞著多情底你。後一闋云。寃家你教我如何割捨。寃家休直待教人呪罵。直是市井俚談。而晉乃特激賞之。反置其佳者於不論。其爲顛倒。更在草堂詩餘下矣。又楊愼詞品。極稱孝友多麗一闋。此集不載。詳考其詞。乃張翥所作。愼偶誤記。今附辨於此。不復據以補入焉。<br/>
</p></div></body>
</html>