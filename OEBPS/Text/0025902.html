<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十三 書類存目一 書古文訓 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十三
<!--sf:-->書類存目一
</font><h2>
<!--ti:-->書古文訓 十六卷
</h2>
<!--ed:-->內府藏本
<p>
<!--no:-->宋薛季宣撰。季宣字士龍。號艮齋。永嘉人。起居舍人徽言之子。紹興二十九年。年甫十七。卽從荊南帥辟寫機宜文字。調鄂州武昌令。以王炎薦。改知常熟縣。入爲大理寺主簿。進大理寺正。知湖州。乾道元年。遷知常州。未上卒。然宋人多稱爲薛常州。未之詳也。事蹟具宋史儒林傳。是編所載經文。皆以古文奇字書之。案孔壁蝌蚪古文。漢時已佚。無人見其書蹟。後漢書杜林傳。稱林於西川得漆書古文尚書。常寳愛之。雖遭艱困。握持不離身。出以示衛宏云云。此言漆書古文之始。又儒林傳曰扶風杜林傳古文尚書。同郡賈逵爲之作訓。馬融作傳。鄭元作解云云。今賈馬鄭之注倶不傳。然考陸德明經典釋文敍錄。稱馬鄭所注。並伏生所誦。非古文也。隋書經籍志。亦稱杜氏所傳。與賈馬鄭三家所注。惟二十九篇。又雜以今文。非孔舊本。然則當時所謂古文。已非今本五十八篇之全矣。郭忠恕作汗簡。所引有古尚書。玉海載後周顯德六年。郭忠恕定古文尚書刻版。沈括夢溪筆談。稱宋太宗得古本尚書。改雲夢土作又爲雲土夢作乂。均不言所自。晁公武讀書志。稱古文尚書。呂大防得本於宋次道王仲至家。以核陸氏釋文。雖有小異同。而大體相類。觀其作字奇古。排字書傳會穿鑿者所能到。學者考之。可以見制字之本云云。亦不言宋王之本何來。考顏師古匡謬正俗。引古文尚書。戮作𦐱。誓作𣂶。則唐初卽有此書。又冊府元龜。載天寶三載詔曰。先王令範。莫越於唐虞。上古遺書。實稱於訓誥。雖百篇奧義。前代或亡。而六體奇文。舊規猶在。但以古先所制。有異於當今。傳寫寖譌。有疑於後學。永言刊革。必在從宜。尚書應是古體文字。並依今字繕寫施行。其舊本仍藏之書府云云。是宋王二氏所傳。宋太宗所得。卽郭忠恕所見本。忠恕所見。卽唐內府本也。然隋志稱晉世祕書。所存有古文尚書經文。今無有傳者。是唐初古尚書已亡。元宗時何以仍在祕府。惟魏江式論書表中。稱所撰古今文字四十篇。采孔氏尚書。五經音注。籀篇。爾雅。等書。似其時河北尚有傳本。然經典釋文敍錄。稱尚書之字。本爲隸古。既是隸寫古文。則不全爲古字。今宋齊舊本。及徐李等音。所有古字。蓋無幾。穿鑿之徒。務欲立異。依傍字部。改變經文。疑惑後生。不可承用。是式所據者。卽出此。元宗祕府所藏。正是本耳。陸德明已先辨之。何宋人又紛紛崇尚乎。季宣此本。又以古文筆畫。改爲今體。奇形怪態。不可辨識。較篆書之本。尤爲駭俗。其訓義亦無甚發明。朱子語錄。謂其惟於地名上用功。頗中其病。故雖宋人舊帙。今亦無取焉。<br/>
</p></body>
</html>