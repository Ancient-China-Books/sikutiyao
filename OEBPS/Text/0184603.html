<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十五 史評類存目一 三國六朝五代紀年總辨 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->三國六朝五代紀年總辨 二十八卷
</h2>
<!--ed:-->江蘇蔣曾瑩家藏本
<p>
<!--no:-->不著撰人名氏。惟前有開禧丁卯吳煥然序。稱魏君仲擧。比求到永嘉朱先生三國六朝五代紀年總辨。循通鑑。案前史。而爲之辨論。詞語警拔。侍郞葉公正則。亦稱此書事理融會。今昔貫通云云。案文獻通考。載紀年統論一卷。紀年備遺一百卷。永嘉朱黼撰。引陳振孫書錄解題。謂其起陶唐。終顯德。與此本不符。又載葉適序。稱其書三千餘篇。述呂武王莽曹丕朱温。皆削其紀年。今此本。三國始於漢昭烈帝章武元年。不列曹丕。五代始於唐天祐四年迄十九年。下接後唐同光元年。不列朱温。其例又復相合。考魏仲擧乃建陽書賈。今所傳五百家註韓柳文集。卽出其家。蓋以刊書射利者。又吳煥然序。首以用兵立言。中復有靈旗北指。諸君封侯之秋語。蓋開禧丁卯。正韓𠈁冑肇釁敗盟之時。時方競講北征。故仲擧於紀年備遺之中。摘刊割據戰伐之二十八卷。以備程試答策之用。觀序末有上可發前人未盡之蘊。下可以爲學者進取之階語。則書肆之曲投時局。以求速售。其大旨了然著矣。卷端冠以三國兩晉南北朝五代世系。與地理攻守之圖。又甲子紀元總要一卷。於曹丕朱温。皆紀其年號。與本書乖剌。知亦仲擧所加。非黼之舊也。案平陽縣志。黼字文昭。隱居南蕩山。終於布衣。嘗受業陳傅良之門。傅良喜議論。有止齋論祖一書。爲當時擧子所重。故黼亦研心史事。以作是編。其原書雖不可盡睹。然二十八卷之中。大抵憤南渡之積弱。違心立論。強作大言。謂南可併北。北不可以併南。𠈁冑輕擧攻金。浮動者譁然和之。卒召敗衂。未必非黼等偏僻之說。有以熒惑衆聽矣。<br/>
</p></div></body>
</html>