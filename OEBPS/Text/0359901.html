<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->畦樂詩集 一卷
</h2><p>
<!--no:-->明梁蘭撰。蘭字庭秀。又字不移。泰和人。右贊善梁潛之父也。田居不仕。故以畦樂自號。於楊士奇爲姻家。士奇嘗從之學詩。此集卽士奇所編。前有洪武三十一年士奇序。考士奇所作蘭墓誌。稱卒於永樂八年。則編此集時。蘭猶及見之也。舊本列泊菴集後。蓋用山谷集後附刻伐檀集之例。今以各自爲集。仍分著於錄。原目列古今體詩二百三十四首。而五言古詩中註闕七首。實二百二十七首。題中有闕字二處。詩中亦有闕字二處。均無別本可補。今亦仍之。士奇序。稱其志平而氣和。識精而思巧。渢渢焉穆穆焉。簡寂者不失爲舒徐。疎宕者必歸於雅則。優柔而確。譏切而婉。雖自重其師。過相推重。而於繁音曼調之中。獨翛然存陶韋之致。抑亦不愧於作者矣。
</p><br/></div></body></html>