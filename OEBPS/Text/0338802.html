<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 淸苑齋集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->淸苑齋集 一卷
</h2>
<!--ed:-->浙江鮑士恭家藏本
<p>
<!--no:-->宋趙師秀撰。師秀字紫芝。號靈秀。永嘉人。太祖八世孫。紹熙元年進士。浮沈州縣。終於高安推官。永嘉四靈之四也。其詩亦學晚唐。然大抵多得於武功一派。專以鍊句爲工。而句法又以鍊字爲要。如詩人玉屑。載師秀冷泉夜坐詩。樓鐘晴更響。池水夜知深一聯。後改更字爲聽字。改知字爲觀字。病起詩。朝客偶知承送藥。野僧相保爲持經一聯。後改承字爲親字。爲字爲密字。可以知其門徑矣。又梅磵詩話。杜小山問句法於師秀。答曰。但能飽喫梅花數斗。胸次玲瓏。自能作詩云云。故其詩主於野逸淸瘦。以矯江西之失。而開寶遺風。則不復沿溯也。陳振孫書錄解題。載師秀集二卷。別本天樂堂集一卷。今皆未見。此本僅一卷。而題曰淸苑齋集。未審爲卽天樂堂集之別名否。趙與虤娛書堂詩話。載送謝耘游淮詩二句。又東甌續集。載師秀詩五首。瀛奎律髓。載師秀詩四首。今竝附錄集末。題曰拾遺。似乎別有天樂堂集。而詩人玉屑。所論冷泉夜坐及病起二首。稱曰天樂者。今皆載此集中。似乎又卽天樂堂集。今未能盡睹其全。莫之詳也。厲鶚宋詩紀事。稱師秀有淸苑齋集。有天樂堂集。分爲二種。而所錄皆此集之詩。則鶚亦未見天樂堂集矣。古書散佚。闕所不知可也。<br/>
</p></div></body>
</html>