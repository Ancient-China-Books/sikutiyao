<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 潞公集 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->潞公集 四十卷
</h2>
<!--ed:-->兩淮鹽政採進本
<p>
<!--no:-->宋文彥博撰。彥博事蹟。具宋史本傳。是集凡賦頌二卷。詩六卷。論一卷。表啓一卷。序一卷。碑記墓誌一卷。雜文一卷。自十四卷以後。則皆奏議劄子之文。核其卷數。與陳振孫書錄解題同。惟尚闕補遺一卷。考葉夢得序。稱兵興以來。世家大族。多奔走遷徙。於是公之集藏於家者。散亡無餘。其少子維申<span class="jiazhu">案維申乃文及甫之字。</span>稍討求追輯。猶得二百八十六篇。以類編次。爲略集二十卷。是葉氏所序者。已非原本陳氏所著錄者。又非葉氏所序本。今所傳者。又較陳氏之本佚其一卷也。彥博不以詩名。而風格秀逸。情文相生。王士禎稱其婉麗濃嫵。絕似西崑。嘗掇其佳句。載之池北偶談。其文章不事雕飾。而議論通達。卓然經濟之言。奏劄下多註年月。亦可與正史相參考。葉夢得序稱其未嘗有意於爲文。而因事輒見。操筆立成。簡質重厚。經緯錯出。譬之賁鼓鏞鍾。音節疏緩。雜然竝奏於堂上。不害與嘒嘒簫韶。舞百獸而諧八風也。斯言允矣。<br/>
</p></div></body>
</html>