<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 諸葛丞相集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->諸葛丞相集 四卷
</h2>
<!--ed:-->內府藏本
<p>
<!--no:-->國朝朱璘編。璘字靑巖。常熟人。官至南陽府知府。是編首卷所錄諸葛亮遺文一卷。陳壽所上目錄皆不載。蓋摭拾三國志註。及諸類書而成。其黃陵廟記。明楊時偉作諸葛書。嘗以摭用。蘇軾大江東去詞語。駁辨其僞。今考陸游入蜀記作於乾道六年。記黃牛廟事。引古諺及李白歐陽修詩。張詠贊甚詳。獨一字不及亮記。袁說友所刻成都文類。作於慶元五年。亦無此文。然則贗託之本。出於南宋以後明甚。璘乃仍然載入。絕無考訂。至心書五十條。顯然僞託。亦取以苟充卷帙。且武侯十六策。其僞與心書同。晁氏讀書志著錄。則猶出宋人之手。旣取心書。又不取是策何也。二卷以下。皆爲附錄。所列八陳圖及分野諸條。猥雜尤甚。末一卷全爲璘及其子瑞圖詩文。是非刻亮集。乃刻璘家集矣。<br/>
</p></div></body>
</html>