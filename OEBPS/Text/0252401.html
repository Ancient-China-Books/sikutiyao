<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 晁氏客語 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->晁氏客語 一卷
</h2>
<!--ed:-->浙江鮑士恭家藏本
<p>
<!--no:-->宋晁說之撰。說之有儒言。已著錄。是書乃其劄記雜論。兼及朝野見聞。蓋亦語錄之流。條下閒有夾註。如云右五段張某。又云第四段劉快活。又有李及壽朋述志諸名氏。蓋用蘇鶚杜陽雜編之例。每條必記其所語之人。所謂客語也。其中議論。多有關於立身行己之大端所載熙豐閒名流遺事。大都得自目擊。與史傳亦可互相參證。其說或參雜儒禪。則自晁迥以來。家學相傳。其習尚如是。所與游之蘇軾黃庭堅等。友朋所講。其議論亦如是。此蜀黨之學。所以迥異於洛黨。亦毋庸執一格相繩。惟解經好爲異說。如以孟子所稱巨擘。爲卽蚓之大者。以旣入其苙之苙爲香白芷。云豚之所甘。皆有意穿鑿。與王氏新經義何異。未免爲通人之一蔽爾。<br/>
</p></body>
</html>