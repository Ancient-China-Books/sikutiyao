<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御定佩文齋詠物詩選 四百八十六卷
</h2><p>
<!--no:-->康煕四十五年聖祖仁皇帝御定。自藝文類聚初學記。始以詠物之詩分隸各類後。宋綬蒲積中有歳時雜詠。專收節序之篇。陳景沂有全芳備祖。惟採草木之什。未有蒐合遺篇。包括歷代。分門列目。共爲一總集者。明華亭張之象。始有古詩類苑。唐詩類苑兩集。然亦多以人事分編。不專於詠物。其全輯詠物之詩者。實始自是編。所錄上起古初。下訖明代。凡四百八十六類。又附見者四十九類。諸體咸備。庶彙畢陳。洋洋乎詞苑之大觀也。夫鳥獸草木。學詩者資其多識。孔門之訓也。郭璞作山海經贊。戴凱之作竹譜。宋祁作益部方物略記。竝以韻語敘物産。豈非以諧諸聲律。易於記誦歟。學者坐諷一篇。而周知萬品。是以摛文而兼博物之功也。至於借題以託比。觸目以起興。美刺法戒。繼軌風人。又不止爾雅之注蟲魚矣。知聖人隨事寓教。嘉惠藝林者深也。原本未標卷第。惟分六十四册。篇頁稍繁。今依類分析。編爲四百八十六卷。
</p><br/></div></body></html>