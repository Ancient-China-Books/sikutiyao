<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 周易集說 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三
<!--sf:-->易類三
</font><h2>
<!--ti:-->周易集說 四十卷
</h2>
<!--ed:-->內府藏本
<p>
<!--no:-->宋俞琬撰。琬字玉吾。吳縣人。生宋寶祐初。入元隱居著書。徴授温州學錄。不赴。至延祐初始卒。生平邃於易學。初裒諸家之說。爲大易會要一百三十卷。後乃掇其精華以著是編。始於至元甲申。至至大辛亥。凡四易稾。其初主程朱之說。後乃於程朱之外自出新義。嘗與孟淳講坤之六二。謂六二既中且正。是以其德直方。惟從乾陽之大。不習坤陰之小。故无不利。如此之類。其說頗異。至謂尚書顧命。天球河圖在東序。河圖與天球竝列。則河圖亦是玉名。如此之類。則大奇矣。然其覃精研思。積三四十年。實有冥心獨造。發前人所未發者。固不可廢也。據琬自作後序。尚有讀易舉要。讀易須知。易圖纂要。易經考證。易傳考證。六十四卦圖。古占法。卦爻象占分類。易圖合璧連珠。易外別傳諸書。今惟易外別傳有本單行。讀易舉要。易圖纂要。見永樂大典。餘皆未見。序稱諸編皆舊所作。將毀之。而兒輩以爲可惜。又略加改竄而存於後。則舊刻本附此數書。今佚之矣。<br/>
</p></body>
</html>