<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 類說 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->類說 六十卷
</h2>
<!--ed:-->兩江總督採進本
<p>
<!--no:-->宋曾慥編。慥字端伯。晉江人。官至尚書郎直寶文閣。奉祠家居。撰述甚富。此乃其僑寓銀峯時所作。成於紹興六年。取自漢以來百家小說。採掇事實。編纂成書。其二十五卷以前。爲前集。二十六卷以後。爲後集。其或摘錄稍繁。卷帙太鉅者。則又分析子卷。以便檢閱。書初出時。麻沙書坊嘗有刊本。後其版亡佚。寶慶丙戌。葉時爲建安守爲重鋟。置於郡齋。今亦不可復見。世所傳本。則又明人所重刻也。其書體例略仿馬總意林。每一書。各删削原文。而取其奇麗之語。仍存原目於條首。但總所取者甚簡。此所取者差寬。爲稍不同耳。南宋之初。古籍多存。慥又精於裁鑒。故所甄錄。大都遺文僻典。可以裨助多聞。又每書雖經節錄。其存於今者。以原本相校。未嘗改竄一詞。如李繁鄴侯家傳下有註云。繁於泌皆稱先公。今改作泌云云。卽一字之際。猶詳愼不茍如此。可見宋時風俗近古。非明人逞臆妄改者所可同日語矣。<br/>
</p></div></body>
</html>