<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 二程粹言 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->二程粹言 二卷
</h2>
<!--ed:-->兩江總督採進本
<p>
<!--no:-->宋楊時撰。時字中立。南劍州將樂人。熙甯九年進士。官至國子祭酒。高宗卽位。除工部侍郞。兼侍讀。以龍圖閣直學士。提擧杭州洞霄宮。卒諡文靖。事蹟具宋史本傳。時始以師禮。見明道於潁昌。相得甚歡。明道沒。又見伊川於洛。南渡以後。朱子及張栻等。皆誦說程氏。屹然自闢一門戶。其原委脈絡。實出於時。是書乃其自洛歸閩時。以二程子門人所記師說。採撮編次。分爲十篇。朱子嘗稱明道之言。發明極致。善開發人。伊川之言。卽事明理。尤耐咀嚼。然當時記錄旣多。如遺書外書雅言師說雜說之類。卷帙浩繁。讀者不能驟窺其要。又記者意爲增損。尤不免牴牾龐雜。朱子嘗欲删訂爲節本而未就。世傳張栻所編伊川粹言二卷。又出依託。惟時師事二程。親承指授。所記錄終較剽竊販鬻者爲眞。程氏一家之學。觀於此書。亦可云思過半矣。<br/>
</p></div></body>
</html>