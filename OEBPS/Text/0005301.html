<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 讀易私言 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四
<!--sf:-->易類四
</font><h2>
<!--ti:-->讀易私言 一卷
</h2>
<!--ed:-->兩江總督採進本
<p>
<!--no:-->元許衡撰。衡字平仲。河內人。官至集賢殿大學士。兼國子祭酒。諡文正。事蹟具元史本傳。其書論六爻之德位。大旨多發明繫辭傳同功異位柔危剛勝之義。而又類聚各卦畫之居於六位者分別觀之。蓋健順動止入說陷麗。其吉凶悔吝。又視乎所値之時。而必以正且得中爲上。孔子彖家傳。毎以當位不當位得中行中爲言。衡所發明。蓋本斯旨。此書本在衡文集中。元蘇天爵文類。明劉昌中州文表皆載之。國朝曹溶採入學海類編。通志堂刊九經解。遂從舊本收入。而何焯校正九經解目錄。以爲卽元李簡之書。今考簡所撰學易記。其書具在。未嘗與此書相複。且永樂大典所載。亦作許衡。則非簡書明甚。焯之所校。不知何以云然也。<br/>
</p></body>
</html>