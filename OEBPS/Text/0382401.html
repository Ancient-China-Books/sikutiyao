<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十九 別集類存目三 未齋集 二十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十九
<!--sf:-->別集類存目三
</font><h2>
<!--ti:-->未齋集 二十二卷
</h2>
<!--ed:-->浙江巡撫採進本
<p>
<!--no:-->明顧鼎臣撰。鼎臣字九和。崑山人。宏治乙丑進士第一。官至武英殿大學士。諡文康。事蹟具明史本傳。初鼎臣以直講筵受世宗恩眷。世宗好長生術。內殿設齋醮。鼎臣進步虛詞七章。且列上壇中應行事宜。又享太廟。上命鼎臣及霍韜捧主。二人有期功當辭。鼎臣乃言古者諸侯絕期。今公卿卽古諸侯。請得毋避。深爲淸議所譏。惟其憫東南賦役失均。屢陳其弊。及請崑山築城。卒免倭患。爲其鄉人所稱。明史藝文志。載鼎臣集二十四卷。今所存者凡二本。一爲其孫晉璠等輯。凡文稾六卷。詩六卷。續稾六卷。其題曰顧文康集。較史志少六卷。此本多三集四卷。亦止二十二卷。不足二十四卷之數。或集本殘闕。或史文偶誤。則莫之詳矣。<br/>
</p></div></body>
</html>