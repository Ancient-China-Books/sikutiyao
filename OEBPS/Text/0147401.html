<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 朝邑縣志 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->朝邑縣志 二卷
</h2>
<!--ed:-->兵部侍郎紀昀家藏本
<p>
<!--no:-->明韓邦靖撰。邦靖字汝慶。號五泉。朝邑人。正德戊辰進士。官至工部員外郎。事蹟附見明史韓邦奇傳。是書成於正德己卯。上卷四篇。曰總志。曰風俗。曰物產。曰田賦。下卷三篇。曰名宦。曰人物。曰雜記。上卷僅七頁。下卷僅十七頁。古今志乘之簡。無有過於是書者。而宏綱細目。包括略備。蓋他志多誇飾風土。而此志能提其要。故文省而事不漏也。然敍次點綴。若有餘閒。寬然無局促束縛之迹。自明以來。關中輿記。惟康海武功縣志。與此志最爲有名。論者謂武功志體例謹嚴。源出漢書。此志筆墨疎宕。源出史記。然後來志乘。多以康氏爲宗。而此志莫能繼軌。蓋所謂不可無一。不容有二者也。前有邦靖自序。又有康海序。末有呂柟後序。及朝邑知縣陵川王道跋。竝文格高潔。與志適相配云。<br/>
</p></div></body>
</html>