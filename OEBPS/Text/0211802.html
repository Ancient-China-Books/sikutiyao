<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 蘭室秘藏 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->蘭室秘藏 三卷
</h2>
<!--ed:-->江蘇巡撫採進本
<p>
<!--no:-->金李杲撰。其曰蘭室祕藏者。蓋取黃帝素問藏諸靈蘭之室語。前有至元丙子羅天益序。在杲歿後二十五年。疑卽硯堅所謂臨終以付天益者也。其治病分二十一門。以飲食勞倦居首。他如中滿腹脹。如心腹痞。如胃脘痛諸門。皆諄諄於脾胃。蓋其所獨重也。東垣發明內傷之類外感。實有至理。而以土爲萬物之母。脾胃爲生化之源。脾虛損論一篇。極言寒涼峻利之害。尤深切著明。蓋預睹劉張兩家末流攻伐之弊。而早妨其漸也。至於前代醫方。自金匱要略以下。大抵藥味無多。故唐書許允宗傳。紀允宗之言曰。病之於藥。有正相當。惟須單用一味。直攻彼病。藥力既專。病卽立愈。今人不能別脈。莫識病證。以情臆度。多安藥味。譬之於獵。未知兔所。多發人馬。空地遮圍。或冀一人偶然逢也。如此療病。不亦疎乎。其言歷代醫家。傳爲名論。惟杲此書。載所自製諸方。動至一二十味。而君臣佐使。相制相用。條理井然。他人罕能效之者。斯則事由神解。不涉言詮。讀是書者。能喻法外之意則善矣。<br/>
</p></div></body>
</html>