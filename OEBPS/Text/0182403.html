<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十三 目錄類存目 瘞鶴銘考 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->瘞鶴銘考 一卷
</h2>
<!--ed:-->浙江吳玉墀家藏本
<p>
<!--no:-->國朝汪士鋐撰。士鋐字文升。長洲人。康熙丁丑進士。官至右春坊右中允。瘞鶴銘在鎭江府焦山之下。以雷震墮入江。其石破碎不完。故字多殘闕。傳本往往不同。又作書者。或以爲王羲之。或以爲陶宏景。或以爲顧況。自宋歐陽修集古錄以後。著錄者數十家。彼此譏駁。幾如聚訟。而海昌陳氏玉煙堂帖本。尤爲輾轉失眞。康熙丁未。淮安張弨。親至水澨。仰臥而手搨之。共得六十九字。較諸本獨多。因爲考證成書。後四十六年。陳鵬年守鎭江。乃募工出石於江中。陷之焦山亭壁閒。其石分而爲五。所存七十七字。又不全九字其無字處。以空石補之。按其辭義。補綴聯合。益爲完善。士鋐因備採昔人之論。幷引弨說而折衷之。以鵬年所出石本爲圖。列諸卷首。彙爲此考。搜羅頗稱詳盡。案元郝經陵川集。載焦山寺僧寄瘞鶴銘考證一卷。又明司馬泰家藏書目內。亦有瘞鶴銘考之目。今皆不傳。此書當原石出水之後。視張弨所錄。較更詳也。<br/>
</p></body>
</html>