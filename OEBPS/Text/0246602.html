<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->樂菴遺書 四卷
</h2><p>
<!--no:-->舊本題宋李衡撰。其門人龔昱編。衡有周易義海撮要。已著錄。昱字立道。崑山人。據隆慶元年沈珠序。稱舊本五卷。今定爲四卷。舊曰語錄。今更曰遺書。然珠但稱初得語錄一册。不言其所自來。又言隨失去。復得郡守曹紫峯鈔本。所謂初得一本。當卽指天順癸未成廷珪所刻者。而卷末天順己卯鄭文康跋。在刻前四年。亦稱僅得鈔本。是終莫詳此書授受之的也。考書中所言。大抵與隆萬閒心學相合。卷首吳仁傑序。與所作兩漢刊誤離騷草木疏古周易諸序。截然如出二手。其大旨以悟爲宗。又述周必大書曰。樂菴臨行一著。實是難得。禪和子亦服他。蓋尋常說時甚易。臘月三十日。直是不能瞞人。此老平生跌宕。到此乃得力。可敬可羨。亦殊不似必大之語。考宋史衡本傳。有臨沒沐浴冠巾。翛然而逝。周必大聞之曰。世謂潛心釋氏。乃能達生死。衡非逃儒入墨者。而臨終超然如此。殆幾孔門所謂聞道者歟云云。無乃姚江末流。借此語以影撰此書之序。借以助心學之瀾。併所謂天順刊本之序跋。亦出影撰歟。不然。昱此編出於淳熙中。正與朱子同時。何以朱子於張九成陸九淵。辨析不遺餘力。而此書混儒墨而一之。至輪對上殿。敢謂周公亦坐禪。而朱子寂無一語也。疑以傳疑。存備雜家之一種可矣。
</p><br/></div></body></html>