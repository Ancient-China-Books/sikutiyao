<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->史部二十二
<!--sf:-->載記類
</font><h2>
<!--ti:-->江表志 三卷
</h2><p>
<!--no:-->宋鄭文寶撰。文寶字仲賢。寧化人。南唐鎭海節度使彥華之子。初仕爲校書郞。入宋擧太平興國八年進士。歷官至陝西轉運使兵部員外郞。東都事略載入文藝傳中。始徐鉉湯悅奉詔集李氏事。作江南錄。多所遺落。文寶因爲此編。上卷紀烈祖事。中卷紀元宗事。下卷紀後主事。不編年月。於諸王大臣。竝標其名。亦無事實。記載甚簡。又獨全錄韓熙載歸國狀。張佖諫疏各一首。去取亦頗不可解。然文寶爲南唐舊臣。硯北雜志載其歸宋後。常披蓑荷笠作漁者。以見李煜。深加寬譬。煜甚忠之。鐵圍山叢談又載其初受業於徐鉉。及爲陝西轉運使時。鉉方謫居。仍叩謁執弟子禮。鉉亦坐受其拜。蓋惓惓篤故舊之誼者。故其紀後主亡國。亦祗以果於自信。越人始謀爲言。與徐鉉墓碑相類。其意尚有足取。其記李煜時貢獻賦斂一條。王鞏隨手雜錄全取之。且注其下曰。江表志鄭文寶撰。則亦頗重其書。又如江南江北舊家鄉一詩。文寶以爲吳讓皇楊溥所作。而馬令南唐書則直以爲後主作。然文寶親事後主。所聞當得其眞。是亦可以訂馬書之誤也。晁氏讀書志稱文寶有序。題庚戌。乃大中祥符三年。此本無之。今從學海類編補錄。成完帙焉。
</p><br/></div></body></html>