<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->燕丹子 三卷
</h2><p>
<!--no:-->不著撰人名氏。所載皆燕太子丹事。漢志法家有燕十事十篇。註曰不知作者。雜家有荊軻論五篇。註曰司馬相如等論荊軻事。無燕丹子之名。至隋書經籍志。始著錄於小說家。唐李善註文選。始援引其文。是其書在唐以前。又史記刺客列傳。曰世言荊軻。其稱太子丹之命天雨粟馬生角也。太過。其文見此書中。曰裴駰集解。不引此書。司馬貞索隱。曰風俗通及論衡。皆有此說。仍云廐門木烏生肉足也。亦不引此書。註家所書。以在前者爲據。知此書在應劭王充後矣。史記正義。引田光論夏扶宋意秦舞陽事。又引秦王乞聽琴事。均作燕太子。索隱引進金丸膾馬肝等事。亦作燕太子。殆傳寫異文歟。宋志尚著於錄。至明遂佚。故馬驌作繹史。稱魯連子燕丹子之類。或眞或僞。今皆亡。其所輯秦事。引燕丹子凡十條。大抵本之文選註。太平御覽諸書。字句亦頗多舛異。今檢永樂大典。載有全本。蓋明初尚存。然其文實割裂諸書燕丹荊軻事雜綴而成。其可信者已見史記。其他多鄙誕不可信。殊無足採。謹仰遵聖訓。附存其目。隋志作一卷。唐志宋志及文獻通考竝作三卷。永樂大典所載。併爲一卷。而實作三篇。故今仍以三卷著錄焉。
</p><br/></div></body></html>