<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書註考 一卷
</h2><p>
<!--no:-->明陳泰交撰。朱彝尊經義考。載陳氏泰來尚書注考一卷。注曰未見。又注泰來字長水。平湖人。萬歷丁丑進士。官至禮部精膳司員外郎。案吳永芳嘉興府志。載陳泰交字同倩。萬歷中國子監生。所著有尚書注考。與經義考逈異。然經義考引項皋謨之說。稱同倩治尚書作注考云云。明出泰交之字。則彝尊未見其書。誤以泰交爲泰來。審矣。其書皆考訂蔡沈書傳之譌。謂有引經注經不照應者三條。又有同字異解者三百六十二條。皆直錄注語。不加論斷。其同字異解者。一字或有數義。抉摘未免過嚴。其不照應者三條。如凡厥正人。引惟厥正人爲證。曰若稽古帝堯。引越若來爲證。德懋懋官。引時乃功懋哉爲證。則前後顯相矛盾。誠蔡氏之疏略矣。馬明衡尚書疑義。袁仁砭蔡編。頗以典制名物。補正蔡傳之闕誤。泰交此書。則惟較量於訓詁之閒。而所謂訓詁異辭者。又皆以矛攻盾。未及博援古義。證以舊文。故爲少遜於二家。然釋事釋義。二者相資。均謂之有功蔡傳可也。
</p><br/></div></body></html>