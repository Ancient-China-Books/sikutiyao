<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 花閒集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->花閒集 十卷
</h2>
<!--ed:-->江蘇巡撫採進本
<p>
<!--no:-->後蜀趙崇祚編。崇祚字宏基。事孟昶爲衞尉少卿。而不詳其里貫。十國春秋亦無傳。案蜀有趙崇韜。爲中書令廷隱之子。崇祚疑卽其兄弟行也。詩餘體變。自唐而盛。行於五代。自宋以後。體製益繁。選錄益衆。而溯源星宿。當以此集爲最古。唐末名家詞曲。倶頼以僅存。其中漁父詞。楊柳枝。浪淘沙諸調。唐人仍載入詩集。蓋詩與詞之轉變。在此數調故也。於作者不題名而題官。蓋卽文選書字之遺意。惟一人之詞。時割數首入前後卷。以就毎卷五十首之數。則體例爲古所未有耳。陳振孫謂所錄自溫庭筠而下十八人。凡五百首。今逸其二。坊刻妄有增加。殊失其舊。此爲明毛晉重刊宋本。猶爲精審。前有蜀翰林學士中書舍人歐陽炯序。作於孟昶之廣政三年。乃晉高祖之天福五年也。後有陸游二跋。其一稱斯時天下岌岌。士大夫乃流宕如此。或者出於無聊。不知惟士大夫流宕如此。天下所以岌岌。游未反思其本耳。其二稱唐季五代詩愈卑。而倚聲者輒簡古可愛。能此不能彼。未易以理推也。不知文之體格有高卑。人之學力有強弱。學力不足副其體格。則擧之不足。學力足以副其體格。則擧之有餘。律詩降於古詩。故中晚唐古詩多不工。而律詩則時有佳作。詞又降於律詩。故五季人詩不及唐。詞乃獨勝。此猶能擧七十斤者。擧百斤則蹶。擧五十斤則運掉自如。有何不可理推乎。<br/>
</p></div></body>
</html>