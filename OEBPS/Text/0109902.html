<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 續後漢書 四十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->續後漢書 四十七卷
</h2>
<!--ed:-->編修莊承籛家藏本
<p>
<!--no:-->宋蕭常撰。常廬陵人。鄉貢進士。初常父壽朋。病陳壽三國志帝魏黜蜀。欲爲更定。未及成書而卒。常因述父志爲此書。以昭烈帝爲正統。作帝紀二卷。年表二卷。列傳十八卷。以吳魏爲載記。凡二十卷。又別爲音義四卷。義例一卷。於蜀志增傳三十二。廢傳四。移魏志傳入漢十。吳志廢傳二十。魏志廢傳八十九。多援裴註以入傳。其增傳亦皆取材於註。閒有註所未及者。建安以前事。則據范書。建安以後。則不能復有所益。蓋其大旨在書法。不在事實也。然其義例精審。實頗得史法。如魏吳諸臣。本附見二國載記之後。而中有一節可名。如孟宗陳表等。則別入孝友傳。杜德張悌等。則別入忠義傳。管寧吳範等。則別入隱逸方技傳。其體實本之晉書。又曹操封魏公。加九錫等事。陳志皆稱天子命公。而此乃書操自爲云云。則本之范蔚宗後漢書本紀。其他筆削。亦類多謹嚴。惟陳志先主傳。稱封涿縣陸城亭侯。而常於昭烈紀。但云封陸城侯。陳志建安十四年。魏延爲都督。而常則云拔魏延爲鎭遠將軍。裴註概無此語。不知常何所本。然常之所長。不在考證。殆偶然筆誤。非別有典據也。常成此書時。嘗以表自進於朝。所列但有本紀表傳載記。而無音義。至周必大序。始幷音義言之。或成書之後。又續輯補入歟。<br/>
</p></div></body>
</html>