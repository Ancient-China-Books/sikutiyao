<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 簡齋集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部九
<!--sf:-->別集類九
</font><h2>
<!--ti:-->簡齋集 十六卷
</h2>
<!--ed:-->浙江鮑士恭家藏本
<p>
<!--no:-->宋陳與義撰。與義字去非。洛陽人。簡齋其號也。登政和三年上舍甲科。紹興中官至參知政事。事蹟具宋史本傳。是集第一卷爲賦及雜文九篇。第十六卷爲詩餘十八首。中十四卷。皆古今體詩。方回瀛奎律髓。稱簡齋集中無全首雪詩。惟以金潭道中一首。有後嶺雪槎枒句。編入雪類。今考集中。古體絕句。竝有雪詩。與回所言不合。蓋回所撰錄。惟五七言近體。故但就近體言之。非後人有所竄入也。與義之生。視元祐諸人稍晚。故呂本中江西宗派圖中。不列其名。然靖康以後。北宋詩人。凋零殆盡。惟與義爲文章宿老。巋然獨存。其詩雖源出豫章。而天分絕高。工於變化風格遒上。思力沈摯。能卓然自闢蹊徑。瀛奎律髓。以杜甫爲一祖。以黃庭堅陳師道及與義爲三宗。是固一家門戶之論。然就江西派中言之。則庭堅之下。師道之上。實高置一席。無愧也。初與義嘗作墨梅詩。見知於徵宗。其後又以客子光陰詩卷裏。杏花消息雨聲中句。爲高宗所賞。遂馴至執政。在南渡詩人之中。最爲顯達。然皆非其傑構。至於湖南流落之餘。汴京板蕩以後。感時撫事。慷慨激越。寄託遙深。乃往往突過古人。故劉克莊後村詩話。謂其造次不忘憂愛。以簡嚴掃繁縟。以雄渾代尖巧。第其品格。當在諸家之上。其表姪張嵲。爲作墓誌云。公詩體物寓興。淸邃超特。紆餘閎肆。高舉橫厲。亦可謂善於形容。至以陶謝韋柳擬之。則殆爲不類。不及克莊所論。爲得其眞矣。<br/>
</p></body>
</html>