<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 浮山集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->浮山集 十卷
</h2>
<!--ed:-->永樂大典本
<p>
<!--no:-->宋仲幷撰。幷字彌性。江都人。宋史藝文志。載幷浮山集十六卷。而不爲立傳。其事蹟遂無可考。惟周必大平園集。有所作幷集序。稱幷以紹興壬子擢進士第。甲寅以丞相朱勝非等論薦。改京秩。尋補外去。後三年丁巳。復以張浚薦召至闕。爲秦檜所阻。改倅京口。自是閒退者二十年。孝宗卽位。擢光祿丞。出知蘄州。所紀歷官本末頗詳。然考集中謝宰相啓。有黌序初除語。則嘗爲教官。又原弊錄序。自稱監臨猥局。則嘗爲監場官。多與平江淮西南安建康湖州諸守臣代作表啓。則嘗歷佐諸郡。而必大序俱未之及。殆以其無關出處略之也。必大又稱幷力排王氏之說。惟孔孟是師。其初任京秩時。王居正所草制詞。亦有學知是非邪正之襃。而陳振孫書錄解題。乃稱其官湖倅時。爲籍中妓作生朝靑詞。坐是謫官。與其素行不相類。頗不可解。考集中陳情啓。有㫄觀下石仇家謗傷之語。意其卽指是事歟。又集中有回孟郡王姻禮書。郡王隆祐太后之姪孟忠厚也。宋史外戚傳。稱忠厚與秦檜爲僚壻。而檜實陰忌之。又稱檜當國親姻攀援以進。忠厚獨與之忤。王明淸揮麈錄。稱吳棫爲忠厚草表。因忤秦檜謫判泉州。然則幷之見惡於檜。殆以孟氏姻黨之故。故竟以微罪坐廢也。其古文頗高簡有法度。四六能以散行爲排偶。尤得歐蘇之遺。詩亦淸雋拔俗。王應麟困學紀聞。嘗引所作咏韋執誼不看嶺南圖詩。政恐崖州如有北。卻應未肎受讒夫二句。以爲誅姦諛之蕭斧。然其詞淺露。殊不盡幷之所長。應麟蓋偶拈及之。以爲幷詩止此。則非矣。據周必大序。其集乃幷外孫南安太守孟猷所編。舊本久佚。今據永樂大典所載。排次訂正。輯成十卷。<br/>
</p></div></body>
</html>