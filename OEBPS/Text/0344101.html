<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部十八
<!--sf:-->別集類十八
</font><h2>
<!--ti:-->北遊集 一卷
</h2><p>
<!--no:-->宋汪夢斗撰。夢斗號杏山。績溪人。景定閒以明經發解江東。漕試授承節郞江東司制幹官。咸淳初遷史館編校。與葉李等議上書劾丞相賈似道。李等坐罪。夢斗亦遁歸。宋亡後。尚書謝昌言。薦夢斗於元世祖。特召赴京。卒不受官放還。是集乃其北遊紀行之作。中有見謝尚書詩云。正須自愛不貲身。蓋不特律己甚嚴。卽其以道義規昌言。亦可謂婉而嚴矣。惟是上故相畱公詩註。謂公入朝不屈。稱前正奉大夫。考夢炎以德祐二年降元。特爲世祖所鄙。又曾勸殺文天祥。安得有入朝不屈之事。夢斗集中。又有南園歌。爲吳潛竄循州而作。詩末附數語云。履翁再相。力言姦邪誤國數事。理皇竟不能平。會似道以江上肅淸之報。徑達禁中。上遂罷潛相。明日乃以似道奏付外。考宋史似道江上肅淸之奏。在理宗景定元年三月乙酉之前。吳潛之罷。在是年四月己酉。若如夢斗言。是於己酉之明日。始以似道奏付外。則上距四月乙酉前將及一月。是時朝野方以荊鄂爲奇功。乃捷書到禁中。一月始布於外。與情勢尤有未合。或其後人掇拾遺稾。不免以贗本竄入。未及致詳耶。又杏山摭稾數條。乃後人所集夢斗講學之語。原附集末。今亦仍之焉。
</p><br/></div></body></html>