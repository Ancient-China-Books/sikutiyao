<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 太乙統宗寶鑑 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->太乙統宗寶鑑 二十卷
</h2>
<!--ed:-->浙江汪啓淑家藏本
<p>
<!--no:-->舊題元曉山老人撰。不知其姓名。前有大德七年自序。錢曾讀書敏求記。稱其家藏舊鈔統宗寶鑑有二本。其一後附起例眞數淘金歌三書各一卷。其一後附數林籌數專征略神機三鏡四書各一卷。今檢此本。竝無所附。或爲傳錄者所删削也。其書以太乙周行統運六十四卦。與夫五福三基之貴神。八門十精之星使。經緯錯綜。標類成編。凡分二百餘目。大約本王希明金鏡式經而推擴之。頗爲賅備。案王肎堂鬱岡齋筆麈云。太乙之術。世所宗尚者。惟統宗寶鑑。其求積年術。置演上元甲子。距元大德七年癸卯。歲積一千零一十五萬五千二百一十九年。以爲七曜齊元之法。然用此積算。逆推至上元甲子。得氣應三十四萬七千八百七十五分。乃戊戌日酉正三刻。非甲子年甲子月甲子日甲子時也。其非七曜齊元明矣。作太乙書者。不精算法。故譌舛如此。行之數百年。莫爲是正。可歎也云云。是其於演記尋元之術。殊未足據矣。<br/>
</p></body>
</html>