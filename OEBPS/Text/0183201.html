<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部四十四
<!--sf:-->史評類
</font><h2>
<!--ti:-->唐書直筆 四卷
</h2><p>
<!--no:-->宋呂夏卿撰。夏卿字縉叔。泉州晉江人。擧進士。爲江甯尉。歷官宣德郞守祕書丞。以預修唐書告成。擢直祕閣同知禮院。後出知潁州。卒於官。事蹟具宋史本傳。案曾公亮進唐書表。所列預纂修者七人。夏卿居其第六本。傳亦稱夏卿學長於史。貫穿唐事。博採傳說雜說數百家。折衷整比。又通譜學。剏爲世系諸表。於新唐書最有功。是其位雖出歐陽修宋祁下。而編摩之力。實不在修祁下也。據晁公武讀書志。是書乃其在書局時所建明。前二卷論紀傳志。第三卷論舊史繁文闕誤。第四卷爲新例須知。卽所擬發凡也。惟晁氏作唐書直筆四卷。新例須知一卷。而此本共爲四卷。或後來合併歟。晁氏稱夏卿此書。歐宋閒有取焉。所有未符。乃歐宋所未取者。然是丹者非素。論甘者忌辛。著述之家。各行所見。其取者未必皆是。其不取者未必皆非。觀晁氏別載夏卿兵志三卷。稱得於宇文虛中。季蒙題其後曰。夏卿修唐史。別著兵志三篇。自祕之。戒其子弟勿妄傳。鮑欽止吏部好藏書。苦求得之。其子無爲太守恭孫。偶言及。因懇借鈔錄于吳興之山齋云云。然則夏卿之於唐書。蓋別有所見。而志不得行者。特其器識較深。不肯如吳縝之顯攻耳。今兵志已不可見。兼存是書。以資互考。亦未始非參訂異同之助矣。
</p><br/></div></body></html>