<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->史部四十四
<!--sf:-->史評類
</font><h2>
<!--ti:-->通鑑答問 五卷
</h2><p>
<!--no:-->宋王應麟撰。應麟有周易鄭康成註。已著錄。此書乃玉海之末。附刊十三種之一。始自周威烈王。終於漢元帝。蓋未成之本也。書以通鑑答問爲名。而多涉於朱子綱目。蓋綱目本因通鑑而作。故應麟所論。出入於二書之閒。其所評隲。惟漢高白帝子事。以爲二家偶失刊削。孔臧元朔三年免太常一條。疑誤採孔叢子。其餘則尊祟新例。似尹起莘之發明。刻覈古人。似胡寅之管見。如漢高祖過魯祀孔子。本無可貶。乃反譏漢無眞儒。文帝除盜鑄之令。本不可訓。乃反稱仁及天下。與應麟所著他書。殊不相類。其眞贗蓋不可知。或伯厚孫刻玉海時。僞作此編。以附其祖於道學歟。然別無顯證。無由確驗其非。姑取其大旨之不詭於正。可矣。
</p><br/></div></body></html>