<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 春明退朝錄 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->春明退朝錄 三卷
</h2>
<!--ed:-->浙江巡撫採進本
<p>
<!--no:-->宋宋敏求撰。敏求有唐大詔令。已著錄。是書文獻通考凡兩出其名。一入於故事。一入於雜家。今觀所記。雖多述宋代典制。而雜說雜事。亦錯出其閒。則究爲雜家類也。前有敏求自序。稱熙寧三年。予以諫議大夫奉朝請。考宋史敏求本傳。熙寧元年。以知制誥貶知絳州。卽於是歲召還爲諫議大夫。王安石惡呂公著出知潁州。敏求草制忤安石。請解職。未聽。會李定自秀州判官除御史。敏求封還詞頭。遂以本官奉朝請。又考宋史呂公著傳。公著之罷中丞。正在熙寧三年。蓋卽是時。王偁東都事略謂敏求自絳州遷右諫議大夫。後知制誥。在職六年者。誤也。其序末但稱十一月晦。蓋蒙上熙寧三年之交。然其下卷。又有熙寧七年六月十三日之註。豈先爲序而後成書。如程伊川春秋傳之類歟。<br/>
</p></body>
</html>