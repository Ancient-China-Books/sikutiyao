<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二 易類二 橫渠易說 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二
<!--sf:-->易類二
</font><h2>
<!--ti:-->橫渠易說 三卷
</h2>
<!--ed:-->內府藏本
<p>
<!--no:-->宋張子撰。宋志著錄作十卷。今本惟上經一卷。下經一卷。繫辭傳以下至雜卦爲一卷。末有總論十一則。與宋志不合。然書錄解題。已稱橫渠易說三卷。則宋志誤也。楊時喬周易古今文。稱今本祇六十四卦。無繫辭。實未全之書。則又時喬所見之本。偶殘闕耳。是書較程傳爲簡。往往經文數十句中。一無所說。末卷更不復全載經文。載其有說者而已。董眞卿謂橫渠易說。發明二程所未到處。然考宋史。張子卒於神宗時。程子易傳序。則作於哲宗元符二年。其編次成書。則在徽宗崇寧後。張子不及見矣。眞卿謂發明所未到。非確論也。其說乾彖用迎之不見其首。隨之不見其後。說文言用谷神字。說鼓萬物而不與聖人同憂。用天地不仁。以萬物爲芻狗語。皆借老子之言。而實異其義。非如魏晉人合老易爲一者也。惟其解復卦后不省方。以后爲繼體守成之主。以不省方爲富庶優暇。不甚省事。則於義頗屬未安。此又不必以張子故而曲爲之辭矣。<br/>
</p></div></body>
</html>