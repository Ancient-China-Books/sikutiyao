<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 高士傳 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->高士傳 三卷
</h2>
<!--ed:-->江蘇巡撫採進本
<p>
<!--no:-->晉皇甫謐撰。謐字士安。自號元晏先生。安定朝那人。漢太尉嵩之曾孫。嘗舉孝廉不行。事蹟具晉書本傳。案南宋李石續博物志曰。劉向傳列仙七十二人。皇甫謐傳高士亦七十二人。知謐書本數僅七十二人。此本所載。乃多至九十六人。然太平御覽五百六卷至五百九卷。全收此書。凡七十一人。其七十人與此本相同。又東郭先生一人。此本無而御覽有。合之得七十一人。與李石所言之數。僅佚其一耳。蓋御覽久無善本。傳刻偶脫也。此外子州支父石戶之農小臣稷商容榮啓期長沮桀溺荷蓧丈人漢陰丈人顏斶十人。皆御覽所引嵇康高士傳之文。閔貢王霸嚴光梁鴻臺佟韓康矯愼法眞漢濱老父龐公十人。則御覽所引後漢書之文。惟披衣老耼庚桑楚林類老商氏莊周六人。爲御覽此部所未載。當由後人雜取御覽。又稍摭他書。附益之耳。考讀書志。亦作九十六人。而書錄解題稱。今自披衣至管寧。惟八十七人。是宋時已有二本。竄亂非其舊矣。流傳旣久。未敢輕爲删削。然其非七十二人之舊。則不可以不知也。<br/>
</p></div></body>
</html>