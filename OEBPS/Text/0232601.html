<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 歷代名畫記 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->歷代名畫記 十卷
</h2>
<!--ed:-->兩江總督採進本
<p>
<!--no:-->唐張彥遠撰。自序謂家世藏法書名畫。收藏鑒識。自謂有一日之長。案唐書稱彥遠之祖宏靖。家聚書畫侔祕府。李綽尚書故實。亦多記張氏書畫名蹟。足證自序之不誣。故是書述所見聞。極爲賅備。前三卷皆畫論。一敍畫之源流。二敍畫之興廢。三四敍古畫人姓名。五論畫六法。六論畫山水樹石。七論傳授南北時代。八論顧陸張吳用筆。九論畫體工用搨寫。十論名價品第。十一論鑒識收藏閱玩。十二自叙古跋尾押署。十三敍自古公私印記。十四論裝褙褾軸。十五記兩京外州寺觀畫壁。十六論古今之祕畫珍圖。自第四卷以下。皆畫家小傳。然卽第一卷內所錄之三百七十人。旣俱列其傳於後。則第一卷內所出姓名一篇。殊爲繁複。疑其書初爲三卷。但錄畫人姓名。後裒輯其事蹟評論。續之於後。而未删其前之姓名一篇。故重出也。書中徵引繁富。佚文舊事。往往而存。如顧愷之論畫一篇。魏晉勝流名畫讚一篇。畫雲臺山記一篇。皆他書之所不載。又古書畫中褚氏書印。乃別一褚氏。非遂良之迹。可以釋石刻靈飛經前有褚氏一印之疑。亦他書之所未詳。卽其論杜甫詩幹惟畫肉不畫骨句。亦從來註杜詩者所未引。則非但鑒別之精。其資考證者亦不少矣。晁公武讀書志別載彥遠名畫獵精六卷。記歷代畫工名姓。自始皇以降至唐朝。及論畫法。幷裝褙裱軸之式。鑒別閱玩之方。毛晉刻是書跋。謂彥遠自序。止云歷代名畫記。不及此書。意其大略相似。考郭若虛圖畫見聞志。敍諸家文字。列有是書。註曰無名氏撰。其次序在張懷瓘畫斷之後。李嗣眞後畫品錄之前。則必非張彥遠之作。晁氏誤也。<br/>
</p></div></body>
</html>