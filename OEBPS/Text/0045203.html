<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一 周禮訂釋古本 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周禮訂釋古本 無卷數
</h2>
<!--ed:-->江蘇巡撫採進本
<p>
<!--no:-->國朝王芝藻撰。芝藻有大易疏義。已著錄。是書前有康熙丁丑自序。大抵宗俞庭椿之說而小變之。謂冬官未亡。而不必補考工記之文。奇變而軌乎法。非周公莫能爲之。虛其官而詳具其法。官省則繁費減。法詳則凡事有作。五官可以兼攝。冬官可無設也。其說甚巧。然鄭封於宣王時。秦封於孝王時。周公安得稱鄭之刀。又安得稱秦無廬。是開卷卽無以自解。更奚論其他也。其解九賦云。邦中四郊。卽鄕遂地。是併百里爲郊。六鄕在遠郊。六遂在甸之異。亦未詳考。惟遂人溝洫說云。遂人所謂十夫者。十井之夫也。其云十夫有溝。則是十井之遂。同歸於溝也。故匠人謂之井閒。旣謂之閒。則非一井可知。較舊註差爲明晰耳。<br/>
</p></div></body>
</html>