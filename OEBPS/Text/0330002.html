<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十
<!--sf:-->別集類十
</font><h2>
<!--ti:-->陵陽集 四卷
</h2><p>
<!--no:-->宋韓駒撰。駒字子蒼。蜀仙井監人。政和中召試賜進士出身。累除中書舍人。權直學士院。南渡初知江州。事蹟具宋史文苑傳。駒學原出蘇氏。呂本中作江西宗派圖。列駒其中。駒頗不樂。然駒詩磨淬翦截。亦頗涉豫章之格。其不願寄王氏門下。亦猶陳師道之瓣香南豐。不忘所自耳。非必其宗旨之迥別也。陸游跋其詩草。謂反覆塗乙。又歷疏語所從來。詩成。旣以與人。久或累月。遠或千里。復追取更定。無毫髮憾乃止。亦可謂苦吟者矣。晁公武讀書志。謂王黼嘗命駒題其家藏太乙眞人圖。盛傳一時。今其詩具在集中。有玉堂學士今劉向之句。推許甚至。劉克莊謂子蒼諸人。自鬻其技至貴顯。蓋指此類。其亦陸游南園記之比乎。要其文章不可掩也。
</p><br/></div></body></html>