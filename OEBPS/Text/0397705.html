<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十三 別集類存目七 瑤光閣集 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十三
<!--sf:-->別集類存目七
</font><h2>
<!--ti:-->瑤光閣集 十三卷
</h2>
<!--ed:-->江西巡撫採進本
<p>
<!--no:-->明黃端伯撰。端伯有易疏。已著錄。端伯生平好佛。嘗鐫私印曰海岸道人。取楞嚴經引諸沈冥出於苦海之語。及晚年磨去印文。改鐫忠孝廉節四字。終以殉國流芳。可謂不負其志。是集古近體詩二卷。雜文十卷。爲僧作者居其大半。其措詞如偈如疏。如禪家語錄。非欲以詞章名世者。甚至五經四書頌。亦以禪語闌入。如春秋頌云。通身手。通身膽。句中有眼定乾坤。識者須從聲外鑿云云。蓋其性癖如是。其人足重。其學則不可訓也。別附外篇一卷。李紱序。謂其當明季古文大壞之時。獨安雅無迂怪之習。惟時時雜佛氏語。因別擇編爲外編。以明其先迷後悟之旨。無使世俗之人。以佛溷先生。亦不令學佛者借先生以張佛云云。亦委曲回護之言耳。<br/>
</p></div></body>
</html>