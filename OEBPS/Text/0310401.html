<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 曹子建集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->曹子建集 十卷
</h2>
<!--ed:-->兩江總督採進本
<p>
<!--no:-->魏曹植撰。案魏志植本傳。景初中撰錄植所著賦頌詩銘雜論凡百餘篇。副藏內外。隋書經籍志。載陳思王集三十卷。唐書藝文志。作二十卷。然復曰又三十卷。蓋三十卷者。隋時舊本。二十卷者。爲後來合併重編。實無兩集。鄭樵作通志略。亦併載二本。焦竑作國史經籍志。遂合二本卷數爲一。稱植集爲五十卷。謬之甚矣。陳振孫書錄解題。亦作二十卷。然振孫謂其閒頗有採取。御覽書鈔類聚中所有者。則捃摭而成。已非唐時二十卷之舊。文獻通考作十卷。又併非陳氏著錄之舊。此本目錄後有嘉定六年癸酉字。猶從宋寧宗時本翻雕。蓋卽通考所載也。凡賦四十四篇。詩七十四篇。雜文九十二篇。合計之得二百十篇。較魏志所稱百餘篇者。其數轉溢。然殘篇斷句。錯出其閒。如鷂雀蝙蝠二賦。均採自藝文類聚。藝文類聚之例。皆標某人某文曰云云。編是集者。遂以曰字爲正文。連於賦之首句。殊爲失考。又七哀詩。晉人採以入樂。增減其詞。以就音律。見宋書樂志中。此不載其本詞。而載其入樂之本。亦爲舛謬。棄婦篇。見玉臺新詠。亦見太平御覽。鏡銘八字。反覆顚倒。皆叶韻成文。實爲回文之祖。見藝文類聚。皆棄不載。而善哉行一篇。諸本皆作古辭。乃誤爲植作。不知其下所載當來日大難。卽當此篇也。使此爲植作。將自作之而自擬之乎。至於王宋妻詩。藝文類聚作魏文帝。邢凱坦齋通編。據舊本玉臺新詠。稱爲植作。今本玉臺新詠。又作王宋自賦之詩。則衆說異同。亦宜附載以備參考。乃竟遺漏。亦爲疎略。不得謂之善本。然唐以前舊本旣佚。後來刻植集者。率以是編爲祖。別無更古於斯者。錄而存之。亦不得已而思其次也。<br/>
</p></div></body>
</html>