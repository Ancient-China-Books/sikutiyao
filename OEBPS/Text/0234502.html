<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 法書考 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->法書考 八卷
</h2>
<!--ed:-->浙江巡撫採進本
<p>
<!--no:-->元盛熙明撰。案陶九成書史會要曰。盛熙明。其先曲鮮人。後居豫章。淸修謹飭。篤學多材。工翰墨。亦能通六國書。則色目人也。是書前有虞集揭傒斯歐陽元三序。集序稱其備宿衞。傒斯序則稱爲夏官屬。其始末則不可考矣。傒斯序又稱熙明作是書。稾未竟已有言之文皇之前者。有旨趣上進。以修皇朝經世大典事嚴。未及錄上。四年四月五日。今在上廷春閣。遂因奎章學士實喇巴勒<span class="jiazhu">原作沙刺班。今改正。</span>以書進。上方畱神書法。覽之終卷。親問八法旨要。命藏之禁中。以備親覽。書史會要亦稱至正甲申。嘗以法書考八卷進上。與序相合。則是書實當時奏御本也。其書首爲書譜。分子目四。次爲字源。次爲筆法。次爲圖訣。次爲形勢。各分子目二。次爲風神。次爲工用。合分子目三。次爲附錄印章題署跋尾。雖雜取諸家之說。而採擇特精。其字源一門。所列梵書十六聲三十四母。蒙古書四十二母。亦與陶九成通六國書之說合。皆頗足以資考證也。<br/>
</p></div></body>
</html>