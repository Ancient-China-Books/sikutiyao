<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 毛詩稽古編 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->毛詩稽古編 三十卷
</h2>
<!--ed:-->江西按察使王昶家藏本
<p>
<!--no:-->國朝陳啓源撰。啓源字長發。吳江人。是書成於康熙丁卯。卷末自記。謂閱十有四載。凡三易稾乃定。前有朱鶴齡序。又有康熙辛巳。其門人趙嘉稷序。鶴齡作毛詩通義。啓源實與之參正。然通義兼權衆說。啓源此編。則訓詁一準諸爾雅。篇義一準諸小序。而詮釋經旨。則一準諸毛傳。而鄭箋佐之。其名物則多以陸璣疏爲主。題曰毛詩。明所宗也。曰稽古編。明爲唐以前專門之學也。所辨正者。惟朱子集傳爲多。歐陽修詩本義。呂祖謙讀詩記次之。嚴粲詩緝又次之。所掊擊者。惟劉瑾詩集傳通釋爲甚。輔廣詩童子問次之。其餘偶然一及。率從略焉。前二十四卷。依次解經。而不載經文。但標篇目。其無所論說者。則併篇目亦不載。其前人論說已明。無庸複述者。亦置不道。次爲總詁五卷。分六子目。曰舉要。曰考異。曰正字。曰辨物。曰數典。曰稽疑。末爲附錄一卷。則統論風雅頌之旨。其閒堅持漢學。不容一語之出入。雖未免或有所偏。然引據賅博。疏正詳明。一一皆有本之談。蓋明代說經。喜騁虛辨。國朝諸家。始變爲徵實之學。以挽頹波。古義彬彬。於斯爲盛。此編尤其最著也。至於附錄中西方美人一條。牽及雜說。盛稱佛教東流。始於周代。至謂孔子抑三王。卑五帝。藐三皇。獨歸聖於西方。捕魚諸器一條。稱廣殺物命。恬不知怪。非大覺緣果之文。莫能救之。至謂庖羲必不作綱罟。是則於經義之外。橫滋異學。非惟宋儒無此說。卽漢儒亦豈有是論哉。白璧之瑕。固不必爲之曲諱矣。<br/>
</p></div></body>
</html>