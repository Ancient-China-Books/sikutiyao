<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 佛國記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->佛國記 一卷
</h2>
<!--ed:-->內府藏本
<p>
<!--no:-->宋釋法顯撰。杜佑通典。引此書又作法明。蓋中宗諱顯。唐人以明字代之。故原注有國諱改焉四字也。法顯晉義熙中自長官遊天竺。經三十餘國還。到京與天竺禪師參互辨定。以成是書。胡震亨刻入祕册函中。從舊題曰佛國記。而震亨附跋。則以爲當名法顯傳。今考酈道元水經注引此書。所云於此順嶺西南行十五日以下八十九字。又引恆水上流有一國以下二百七十六字。皆稱曰法顯傳。則震亨之說。似爲有據。然隋志雜傳類中。載法顯傳二卷。法顯行傳一卷。不著撰人。地理類載佛國記一卷。註曰沙門釋法顯撰。一書兩收。三名互見。則亦不必定改法顯傳也。其書以天竺爲中國。以中國爲邊地。蓋釋氏自尊其教。其誕謬不足與爭。又于闐卽今和闐。自古以來。崇回回教法。欽定西域圖志。考證甚明。而此書載其有十四僧伽藍。衆僧數萬人。則所記亦不必盡實然六朝舊笈。流傳頗久。其敍述古雅。亦非後來行記所及。存廣異聞。亦無不可也。書中稱宏始三年。歲在己亥。按晉書姚萇宏始二年。爲晉隆安四年。當稱庚子。所紀較前差一年。然晉書本紀。載趙石虎建武六年。當咸康五年。歲在己亥。而金石錄載趙橫山李君神碑。及西門豹祠殿基記。乃均作建武六年庚子。復後差一年。蓋其時諸國紛爭。或踰年改元。或不踰年改元。漫無定制。又南北隔絕。傳聞異詞。未可斷史之必是。此之必非。今仍其舊文。以從闕疑之義焉。<br/>
</p></body>
</html>