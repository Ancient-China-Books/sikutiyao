<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 篋中集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->篋中集 一卷
</h2>
<!--ed:-->江蘇巡撫採進本
<p>
<!--no:-->唐元結編。結有次山集。已著錄。是集成於乾元三年。錄沈千運王季友于逖孟雲卿張彪趙微明元季川七人之詩。凡二十四首。前有自序。稱已長逝者遺文散失。方阻絕者不見近作。盡筐中所有。總編次之。命曰篋中集。其詩皆淳古淡泊。絕去雕飾。非惟與當時作者。門徑迥殊。卽七人所作。見於他集者。亦不及此集之精善。蓋汰取精華。百中存一。特不欲居刊薙之名。故記言篋中所有僅此云爾。其沈千運寄祕書十四兄一首。較河岳英靈集所載。顛倒一聯。又少後四句。字句亦小有異同。而均以此本爲勝。疑結亦頗有所點定。館閣書目。謂二十四首。皆結作。則不然也。千運吳興人。家於汝北。季友河南人。家貧賣履。博極羣書。豫章太守李勉。引爲賓客。杜甫詩所謂豐城客子王季友也。逖里籍無考。李白獨孤及皆有詩贈之。雲卿河南人。或曰武昌人。嘗第進士。官校書郎。今所傳詩一卷。僅十七首。而悲苦之詞。凡十三首。則亦不得志之士。彪潁洛閒人。杜甫詩所稱張山人彪者。卽其人。微明天水人。名見竇臮述書賦。季川卽結弟元融。獨書其字。未詳其故。或融之子孫所錄。如玉臺新詠之稱徐孝穆歟。<br/>
</p></div></body>
</html>