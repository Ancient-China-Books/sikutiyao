<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 隸釋 二十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->隸釋 二十七卷
</h2>
<!--ed:-->兩淮鹽政採進本
<p>
<!--no:-->宋洪适撰。适初名造。後更今名。字景伯。饒州鄱陽人。皓之長子也。紹興壬戌中博學鴻詞科。官至尚書左僕射同中書門下平章事。謚文惠。事蹟具宋史本傳。是書成於乾道二年丙戌。适以觀文殿學士知紹興府安撫浙東時也。明年正月。序而刻之。周必大誌其墓道云。耽嗜隸古。爲纂釋二十七卷者。卽指此書。其弟邁。序婁機漢隸字原云。吾兄文惠公。區別漢隸爲五種書。曰釋。曰纘。曰韻。曰圖。曰續。四者備矣。惟韻書不成。又适自跋隸續云。隸釋有續。凡漢隸碑碣二百八十有五。又跋淳熙隸釋後云。淳熙隸釋目錄五十卷。乾道中。書始萌芽。十餘年閒。拾遺補闕。一再添刻。凡碑版二百五十有八。然乾道三年洪邁跋云。所藏碑一百八十九。譯其文。又述其所以然。爲二十七卷。又淳熙六年喩良能跋云。公頃帥越。嘗薈稡漢隸一百八十九。爲二十七卷。是二跋皆與是書符合。則其自題曰淳熙隸釋者。乃兼後所續得。合爲一編。今其本不傳。傳者仍隸釋隸續。各自爲書。此本爲萬歷戊子王鷺所刻。凡漢魏碑十九卷。水經注碑目一卷。歐陽修集古錄二卷。歐陽棐集古目錄一卷。趙明誠金石錄三卷。無名氏天下碑錄一卷。與二十七卷之數合。每碑標目之下。具載酈歐趙三書之有無。歐趙之書。第撮其目。不錄其文。而是書爲考隸而作。故每篇皆依其文字寫之。其以某字爲某字。則具疏其下。兼核著其關切史事者。爲之論證。自有碑刻以來。推是書爲最精博。其中偶有遺漏者。如衞尉卿衡方碑。以寬懍爲寬慄。以聲香爲馨香。以邵虎爲召虎。以疣爲痝。𧧓爲謚。以剋長剋君爲克長克君。以謇謇爲蹇蹇。以樂旨爲樂只。白石神君碑。以幽讚爲幽贊。以無畺爲無疆。潛研堂金石文跋尾。均擧其疎。又有小有紕繆者。如鄭固碑逡遁退讓。适引秦紀逡巡遁逃釋之。按管子。桓子蹵然逡遁。漢書平當傳贊。逡遁有恥。蓋巡與循同。而循轉爲遁。集古錄云遁當爲循。其說最協。适訓爲遁逃。殊誤。武梁祠堂畫像武氏。不著名字。适因武梁碑。有後建祠堂雕文刻畫之語。遂定爲武梁祠堂。案梁卒於桓帝元嘉元年。而畫像文中。有魯莊公字。不諱改嚴。則當是明帝以前所作。金石錄作武氏石室畫像。較爲詳審。适未免牽合其詞。至唐扶頌分郟之治語。案公羊傳。自陝而東者周公主之。陸德明釋文曰。陝一云當作郟。古洽反。王城郟鄏。則古有以分陝爲郟者。适以爲用字之異。非也。李翊夫人碑。三五𣎽兮衰左姬。據山海經。剛山多柒木。水經注。漆水下有柒縣柒水柒渠。字皆作柒。隸從柒省。去水爲𣎽。适以爲卽末字者。亦非也。然百醇一駁。究不害其宏旨。他如楊君石門頌。楊愼譏其不識𨗩字。考之碑文正作鑿石。別無𨗩字。是則愼杜撰之文。又不足以爲适病矣。<br/>
</p></body>
</html>