<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 靑山集 三十卷 本續集 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->靑山集 三十卷
<!--ti:-->本續集 七卷
</h2>
<!--ed:-->浙江巡撫採進本
<!--ed:-->編修朱筠家藏本
<p>
<!--no:-->宋郭祥正撰。祥正字功父。當塗人。熙寧中舉進士。官至汀州通判。攝守漳州。事蹟具宋史本傳。晁公武讀書志。陳振孫書錄解題。皆載祥正靑山集三十卷。王士禎居易錄曰。郭祥正靑山集。閩謝氏寫本六卷。古詩二卷。近體詩四卷。七言歌行僅二篇。或有闕文。是士禎所見。已爲傳寫殘闕之本。此本三十卷。與陳晁二家所載合。猶完書矣。又續集七卷。晁氏陳氏均不載。宋史藝文志亦不著錄。前後無序跋。莫審誰所編次。然核其詩格。確出祥正。非後人所能依託。其中紀述。頗足與史傳相參考。如史稱祥正致仕後居於姑孰。不復干進。所居有醉吟菴。久之起爲通判汀州。後知端州。復棄去。家於當塗之靑山以卒。今續集中有浪士歌一首。自序云。郭子棄官合肥。歸姑孰。自號曰醉吟先生。居五年。或者謂其未老可仕。以事薦於上。上卽召之。復序於朝。俾監閩汀郡。尋攝守漳南。上復召之。行至半道。閩使者狀其罪以聞。遂下吏。畱於漳幾三年。又自號曰漳南浪士云云。集中畱漳南詩甚多。則史所云知端州後復棄官者非也。又漳南書事云。元豐五年秋七月十九日。猛風終夜發。拔木壞廬室。新昌吟寄穎叔待制云。元祐丙寅冬。新昌有狂寇名探其姓岑厥初善巫呪云云。按元豐五年至元祐元年丙寅。正合詩序所云畱漳南三年之數。然則祥正被議下吏。在元豐五年。而其得歸也。在元祐元年。而岑探構亂之事。史未及詳。則亦漏書也。又靑山集載送蔣穎叔待制拜六路都領詩云。廊廟之材終大用。願敷和氣及巖幽。自註云。予已乞骸。將歸舊廬。再送穎叔云。雲閒驥尾終難附。梅子黃時公自歸。自註云。公屢有佳句。見約同歸。復有蒙詔許歸絕句二首。其次韻林辨之長官送別之什云。牢落名聲讒謗後。支離形影瘴氛餘。從來仕路誰爲援。却返家園數自如。以此數詩。合之續集浪士歌之所自序。其再出一節。事蹟始備。可以補本傳之闕。惟史稱祥正以上書諛頌安石。反爲安石所擠。坐是偃蹇以終。而續集內有熙寧口號五首。末云百姓命懸三尺法。千秋誰恤兩端情。近聞崇尚刑名學。陛下之心乃好生云云。殊不似推薦安石者。靑山集有奠王荊公墳三首。云大手曾將元鼎調。龍沈鶴去事寥寥。又云平昔偏蒙愛小詩。如今吟就誰復知云云。又不似見排於安石者。其是非自相矛盾。蓋述知己之感。所以自明依附之因。刺新法之非。所以隱報擯斥之憾。小人褊躁。忽合忽離。往往如是。不必以前後異詞疑也。其詩好用仙佛語。或偶傷拉雜。而才氣縱橫。吐言夭拔。史稱其母夢李白而生。陸游入蜀記。亦稱祥正少時詩句俊逸。前輩或許爲太白後身。又稱靑山太白祠以祥正侑食。蓋因其詩格相近。從而附會。然亦足見其文章驚邁。遇時靑蓮。故當時有此品目也。其人至不足道。而其集猶傳。厥有由歟。考東坡集。有郭祥正家醉畫竹石壁上。郭作詩爲謝。且遺二古銅劍一首。王十朋東坡集註。又有祥正觀東坡畫雪有感詩二首。靑山集俱失載。而續集亦無之。疑不免有所散佚。然較比謝氏之本。則完備多矣。<br/>
</p></div></body>
</html>