<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 朱文公易說 二十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->朱文公易說 二十三卷
</h2>
<!--ed:-->編修勵守謙家藏本
<p>
<!--no:-->宋朱鑑編。案朱子世系。朱子三子。長子塾。塾二子。長曰鑑。則朱子嫡長孫也。鑑字子明。以廕補迪功郎。官至湖廣總領。朱子註易之書。爲目有五。曰易傳十一卷。曰易本義十二卷。曰易學啓蒙三卷。曰古易音訓二卷。曰蓍卦考誤一卷。皆有成帙。其朋友論難。與及門之辨說。則散見語錄中。鑑彙而輯之。以成是編。昔鄭元箋注諸經。其孫魏侍中小同。復裒其門人問荅之詞。爲鄭志十一卷。鑑之編輯緒言。亦猶此例也。考朱子初作易傳。用王弼本。後作易本義。始用呂祖謙本。易傳宋志著錄。今已散佚。當理宗以後。朱子之學大行。賸語殘編。無不奉爲球璧。不應手成巨帙。反至無傳。殆以未定之說。自削其稾。故不復流布歟。鑑是書全採語錄之文。以補本義之闕。其中或門人記述。未必盡合師說。或偶然問荅。未必勒爲確論。安知無如易傳之類。爲朱子所欲刊除者。然收拾放佚。以備考證。亦可云能世其家學矣。<br/>
</p></div></body>
</html>