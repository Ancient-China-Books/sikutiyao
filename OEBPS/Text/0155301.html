<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十八 地理類存目一 歷代地理指掌圖 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十八
<!--sf:-->地理類存目一
</font><h2>
<!--ti:-->歷代地理指掌圖 一卷
</h2>
<!--ed:-->兩淮鹽政採進本
<p>
<!--no:-->舊本題宋蘇軾撰。始自帝嚳。迄於宋代。爲圖凡四十有四。前有序。後有總論。其序云。據元豐九域志。然書中乃有建炎二年。改江寧爲建康府。紹興三十二年。升洪州爲隆興府諸語。案費袞梁谿漫志曰。今世所傳地理指掌圖。不知何人所作。其考究精詳。詮次有法。上下數千百年。一覽而盡。非博學洽聞者不能爲。自足以傳遠。然必託之東坡。其序亦云東坡所爲。觀其文淺陋。乃擧子對策手段。東坡安有此語。最後有本朝陞改廢置州郡一圖。乃有崇寧以後。迄於建炎紹興所廢置者。此豈出於東坡之手哉云云。則此書之僞。南宋人固已言之。而流傳刊本。仍題軾名。刊胡安國春秋傳者。皆摘其列國一圖爲冠。亦仍題曰東坡。謬之甚矣。其書雖簡明。而疎略殊甚。費袞所稱。殊爲過當。亦不足據也。<br/>
</p></div></body>
</html>