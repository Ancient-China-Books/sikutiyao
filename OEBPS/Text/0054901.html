<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋說 三十卷
</h2><p>
<!--no:-->朱洪咨夔撰。咨夔字舜俞。於潛人。歷官端明殿學士。事蹟具宋史本傳。是書有咨夔自序。稱自考功罷歸。杜門深省。作春秋說。案本傳稱理宗初。咨夔爲考功員外郞。以忤史彌遠。又言李全必爲國患。爲李知孝梁成大所劾。鐫秩家居者七年。是書蓋是時所作也。又本傳第稱咨夔所著。有兩漢詔令擥鈔。春秋說等書。而皆不載其卷數。朱彝尊經義考。引吳任臣之言。云止三卷。而永樂大典。載吳潛折作咨夔行狀。則謂春秋說實三十卷。今考是書。篇帙繁重。斷非三卷所能盡。潛與咨夔同官相契。當親見其手定之本。任臣所言。蓋後來傳聞之誤耳。其書議論明鬯。而考據事勢。推勘情僞。尤多前人所未發。如以書公子友如陳。爲著季氏專魯之始。以晉侯執曹伯負芻。而不爲曹立君。正爲異日歸之之地。以書大蒐昌閒。爲季氏示威於衆。以脅國人。皆得筆削微意。惟謂慶父出奔。爲季友故縱。謂劉子單子。以王猛入王城。爲不知有君。頗爲紕繆。然棄短取長。其卓然可傳者。不能沒也。今兩漢詔令等書。久已散佚。此書亦無傳本。惟永樂大典。尚多載其文。謹裒輯編次。釐正譌舛。仍分爲三十卷。以還舊觀。至春秋經文。三傳各有異同。今咨夔原本。經文已不可見。就其所說推之。知其大概多從左氏。而閒亦參取於公穀。今竝加案語。附識其下。又自僖公十四年秋至三十三年。襄公十六年夏至三十一年。永樂大典原本已佚。而他家經解。又絕無徵引。無從葺補。今亦姑闕之焉。
</p><br/></div></body></html>