<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 御定歷代詩餘 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->御定歷代詩餘 一百二十卷
</h2>
<p>
<!--no:-->康煕四十六年聖祖仁皇帝御定。所錄詞自唐至明凡一千五百四十調。九千餘首。釐爲一百卷。又詞人姓氏十卷。詞話十卷。考梁代吳聲歌曲。句有短長。音多柔曼。已漸近小詞。唐初作者雲興。詩道復振。故將變而不能變。迨其中葉。雜體日增。於是竹枝柳枝之類。先變其聲。望江南調笑令宮中三臺之類。遂變其調。然猶載之詩集中。不別爲一體。洎乎五季。詞格乃成。其岐爲別集。始於馮延己之陽春詞。其岐爲總集。則始於趙崇祚之花閒集。自宋初以逮明季。沿波迭起。撰述彌增。然求其括歷代之精華。爲諸家之總彙者。則多窺半豹。未覩全牛。罕能博且精也。我聖祖仁皇帝游心藝苑。於文章之體。一一究其正變。核其源流。兼括洪纖。不遺一技。乃命侍讀學士沈辰垣等。蒐羅舊集。定著斯編。凡柳周婉麗之音。蘇辛奇恣之格。兼收兩派。不主一隅。㫄及元人小令。漸變繁聲。明代新腔。不因舊譜者。苟一長可取。亦衆美胥收。至於考求爵里。可以爲論世之資。辨證妍媸。可以爲倚聲之律者。網羅宏富。尤極精詳。自有詞選以來。可云集其大成矣。若夫諸調次第。竝以字數多少爲斷。不沿草堂詩餘。強分小令中調長調之名。更一洗舊本之陋也。<br/>
</p></div></body>
</html>