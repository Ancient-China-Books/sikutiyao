<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一 周禮定本 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周禮定本 四卷
</h2>
<!--ed:-->兩江總督採進本
<p>
<!--no:-->明舒芬撰。芬有周易箋。已著錄。茲編亦其所著梓溪內集之一。大旨祖俞庭椿冬官不亡。雜出於五官之說。而參以僞本吳澄考註。復以己意進退之。凡爲五官敍辨五篇。六官圖說一篇。周官剔僞一篇。周禮正經六篇。删舊本考工記。移天官太宰地官大司徒之文。以入於冬官大司空。移小司徒及遂人之文。入小司空。又移天官之掌舍幕人掌次。地官之遂師遂大夫縣正鄙師酇長里宰鄰長土訓誦訓司稼草人稻人場人囿人載師閭師縣師均人稍人旅師山虞林衡川衡澤虞迹人廿人角人羽人掌葛掌染草掌炭掌荼掌蜃舂人舍人倉人廩人遺人委人稾人。夏官之掌畜。職方氏形方氏山師川師邍師司勳量人。以屬冬官。明史芬本傳。稱芬精於周禮。嘗謂周禮視儀禮禮記。猶蜀之視吳魏。疾革。其子請所言。惟以未及表章周禮爲恨。於是經可云篤信。夫俞氏之書。爲荒經蔑古之祖。芬不能訂正其譌。乃噓其已燼之焰。而更加厲焉。甚且删削舊文。十幾二三。自命曰定本。傎彌甚矣。<br/>
</p></body>
</html>