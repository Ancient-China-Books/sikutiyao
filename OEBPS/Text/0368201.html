<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 衡廬精舍藏稾 三十卷 續稾 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->衡廬精舍藏稾 三十卷
<!--ti:-->續稾 十一卷
</h2>
<!--ed:-->江西巡撫採進本
<p>
<!--no:-->明胡直撰。直有胡子衡齊。已著錄。是集爲其門人郭子章所刻。凡賦一卷。樂府一卷。古近體詩四卷。文十九卷。雜著四卷。又續集詩賦一卷。文十卷。不知何人所編。卷首盛才賦下註少作二字。殆其後人取初集簡汰之餘。與晚年未刻之作。裒爲一帙也。直家藝和。東距衡山不千里。北距廬山亦不千里。故取二山之名名其書室。因以名集。直初從歐陽德游。又從羅洪先游。其學一以姚江爲宗。故所作胡子衡齊八卷。大抵闡明心學。然明儒學案。稱其少駘宕好攻古文詞。年二十六。始講學。故其文章頗雅健有格。無鈔撮語錄之習。又其宗旨。謂釋氏主於出世。故其學止於明心。明心則雖照乎天地萬物。而終歸於無有。儒者主於經世。故其學在於盡心。盡心則能察乎天地萬物。而常處於有。故其文章亦頗篤實近理。未至王學末流之誕放。至於雜著諸篇。如設罿獵人之類。詆諆薄俗。未免少傷忠厚。直初見歐陽德時。德病其疾惡太嚴。一切憤憤不平。是已先失仁體。殆亦其夙見未融。故嬉笑怒罵。不覺言之過歟。<br/>
</p></div></body>
</html>