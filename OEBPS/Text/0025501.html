<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 尚書地理今釋 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書地理今釋 一卷
</h2>
<!--ed:-->山東巡撫採進本
<p>
<!--no:-->國朝蔣廷錫撰。廷鍚字揚孫。常熟人。康熙癸未進士。官至大學士。諡文肅。是編乃其官內閣學士時所作。首題恭錄聖訓。蓋儤直內廷之日。仰承指授。敬繕成帙者也。其中訂定諸儒之說者。如堯典宅嵎夷。則據後漢書定爲朝鮮。正薛季宣于欽之誤。宅西。則據黃度尚書說。不限以一地。正徐廣史記注之誤。釐降嬀汭。則據孔安國傳陸德明釋文之說。正水經注嬀汭二水之誤。舜典恆山。則擄渾源曲陽之道里。正漢志上曲陽之誤。滎波既豬。則據傅寅之說。正孔傳滎波分二水之誤。又訂定蔡沈集傳之說者。如禹貢治梁及岐。則據會旻之說。辨其非呂梁狐岐。九河既道。則據經典釋文。辨簡潔非一河。灉沮會同。則據元和郡縣志。元豐九域志。辨此沮水非汳沮。浮于濟漯。則據漢書地理志。陳師凱書傳旁通。辨其不知漯水所在。濰淄既道。則據水經注。辨淄水不東入濟。浮于淮泗。則據史記河渠書。辨禹時泗水上源不自泲通河。三江既入。則據鄭元之說。辨其誤從庾闡吳都賦注。和夷底績。則據水經注。時瀾書說。辨嚴道以西無夷道。盤庚于今五遷。則據史記索隱。辨邢卽音耿。祖乙並未兩遷。以及三危有二。嶓冢亦有二。熊耳有二而實一。雍梁二州。兼得岷山。荊梁二州。各有沱潛。南毫西毫。皆湯所都。均考訂精核。足證往古之譌。釋後儒之惑。至於崑崙河源之說。非惟訂漢儒之謬。並證元史之非。是則恭逢聖代混一輿圖。得以考見其實據。尤非前代經師。輾轉耳食者比矣。欽定書經傳說彙纂。已備采其文。此蓋其先出別行之本。敬著於錄。俾天下萬世。知聖學高深。度越千古。仰觀俯察。協契庖犧。一時珥筆之臣。鞠𦜕螭坳。備聆聖訓。得餘緒之萬一。已能總括古今。爲說經家所未曾有也。<br/>
</p></div></body>
</html>