<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 御選唐詩 三十二卷 附錄 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御選唐詩 三十二卷
<!--ti:-->附錄 三卷
</h2>
<p>
<!--no:-->康煕五十二年聖祖仁皇帝御定。其註釋則命諸臣編錄。而取斷於睿裁。詩至唐無體不備。亦無派不有。撰錄總集者。或得其性情之所近。或因乎風氣之所趨。隨所撰錄。無不可各成一家。故元結尚古淡。篋中集所錄。皆古淡。令狐楚尚富贍。御覽詩所錄。皆富贍。方回尚生拗。瀛奎律髓所錄。卽多生拗之篇。元好問尚高華。唐詩鼓吹所錄。卽多高華之製。蓋求詩於唐。如求材於山海。隨取皆給。而所取之當否。則如影隨形。各肖其人之學識。自明以來。詩派屢變。論唐詩者亦屢變。大抵各持偏見。未協中聲。惟我聖祖仁皇帝。學邁百王。理研四始。奎章宏富。足以陶鑄三唐。故辨別瑕瑜。如居高視下。坐照纖微。旣命編全唐詩九百卷。以窮其源流。復親標甲乙。撰錄此編。以正其軌範。博收約取。漉液鎔精。譬諸古詩三千。本里閭謠唱。一經尼山之刪定。遂列諸六籍。與日月齊懸矣。詩中註釋。毎名氏之下。詳其爵里。以爲論世之資。毎句之下。各徵所用故實。與名物訓詁。如李善註文選之例。至作者之意。則使人涵泳而自得。尤足砭自宋以來。說唐詩者。穿鑿附會之失焉。<br/>
</p></div></body>
</html>