<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山東巡撫採進本

<div id="text"><font size="-1">
<!--fi:-->集部三十七
<!--sf:-->別集類存目十一
</font><h2>
<!--ti:-->練溪集 五卷
</h2><p>
<!--no:-->國朝傅米石撰。米石字立元。鉅野人。康熙癸巳舉人。是集凡文二卷。詩二卷。雜記一卷。前用其門人李包序。後有其子爾德所作家傳。其古文頗謹嚴有法度。如琢磨偶記序。誤以碧雲騢爲白獺髓。引據或疎。管蔡論。謂周公勝季友。殊爲贅衍。季札論。責以當爲伯夷泰伯之逃。亦爲吹索。然其他率不失醇正。雜說持論亦平允。其曰讀書之人。屏伏田里。不敢爲畸邪之行。不敢爲詭激之論。不敢著非聖之書。謹身力行。以爲齊民先。是卽所以報君父。可謂有德之言。其誤以鉤輈爲蟬之類。特小失耳。惟古詩以文筆爲之。猶未乖大雅。近體則皆不入格。甚至以海若押入馬韻。是蘭若之若也。以刻鏤讀爲平聲。是屬鏤之鏤也。吟詠非所擅長。而雜然編錄。轉爲全集之累。是則其後人之過矣。
</p><br/></div></body></html>