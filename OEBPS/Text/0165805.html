<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十四 地理類存目七 記古滇說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十四
<!--sf:-->地理類存目七
</font><h2>
<!--ti:-->記古滇說 一卷
</h2>
<!--ed:-->浙江巡撫採進本
<p>
<!--no:-->舊本題宋張道宗撰。前有嘉靖己酉沐朝弼序。則稱道宗爲元人。卷末題咸湻元年春正月八日滇民張道宗錄。而書中又載元統二年立段信茁實爲大理宣慰使司事。顚倒牴牾。猝不可詰。其書大抵陰剽諸史西南夷傳。而小變其文。惟所記金馬碧鷄事。稱阿育王有三子。爭逐一金馬。季子名至德。逐至滇池東山獲之。卽名其山曰金馬。長子名福邦。續至滇池之西山。忽見碧鳳。卽名其山曰碧鷄。所謂金馬碧鷄之神。卽是二子。其說荒誕。與史傳尤異。文句亦多不雅馴。殆出贗託。況書中明言宋興以北有大敵。不暇遠略。使傳往來。不通中國。何以度宗式微之時。轉奉其正朔。然則非惟道宗時代。恍惚難憑。卽其人之有無。且不可遽信矣。卷首有楊愼點校字。其卽愼所依託。而故謬其文。以疑後人歟。<br/>
</p></div></body>
</html>