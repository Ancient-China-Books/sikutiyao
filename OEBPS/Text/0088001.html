<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 廣韻 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->廣韻 五卷
</h2>
<!--ed:-->內府藏本
<p>
<!--no:-->不著撰人名氏。考世行廣韻。凡二本。一爲宋陳彭年邱雍等所重修。一爲此本。前有孫愐唐韻序。註文比重修本頗簡。朱彜尊作重修本序。謂明代內府刊版。中涓欲均其字數。取而删之。然永樂大典引此本。皆曰陸法言廣韻。引重修本。皆曰宋重修廣韻。世尚有麻沙小字一本。與明內府版同。題曰乙未歲明德堂刊。內〓字紐下十三字。皆闕一筆。避太祖諱。其他宋諱則不避。邵長蘅古今韻略。指爲宋槧。雖未必然。而平聲東字註中。引東不訾事。重修本作舜七友。此本譌作舜之後。熊忠韻會舉要。已引此本。則當爲元刻矣。非明中涓所删也。又宋人諱殷。故重修本改二十一殷爲欣。此尚作殷。知非作於宋代。且唐人諸集。以殷韻字少。難於成詩。閒或附入眞諄臻韻。如杜甫東山草堂詩。李商隱五松驛詩。不一而足。說文所載唐韻翻切。殷字作於身切。欣字作許巾切。亦借眞韻中字取音。竝無一字通文。此本註殷。獨用重修本。始註欣與文通。尤確非宋韻之一徵。考唐志宋志。皆載陸法言廣韻五卷。則法言切韻。亦兼唐韻之名。又孫愐以後。陳彭年等以前。修廣韻者。尚有嚴寶文裴務齊陳道固三家。重修本中。皆列其名氏。郭忠恕佩觿上篇。尚引裴務齊切韻序。辨其老考二字。左回右轉之譌。知三家之書。宋初尚存。此本蓋卽三家之一。故彭年等所定之本。不曰新修。而曰重修。明先有此廣韻。又景德四年敕牒。稱舊本註解未備。明先有此註文簡約之廣韻也。彜尊精於考證。乃以此本爲在後。不免千慮之一失矣。惟新舊廣韻。皆在集韻之前。而上去二聲。乃皆用集韻移併之部分。平入二聲。又不從集韻移併。疑賈昌朝奏併十三部以後。校刻廣韻者。以豏檻儼陷鑑釅六部。字數太穿。改從集韻以便用。咸銜嚴洽狎業六部。字數稍寬。則仍其舊而未改。觀徐鍇說文韻譜。上聲以湛檻儼相次。去聲以陷鑑醶相次。則唐人舊第可知也。此於四聲次序。前後乖違。殊非體例。以宋槧如是。今姑仍舊本錄之。而訂其誤如右。<br/>
</p></body>
</html>