<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類 廣宏明集 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十五
<!--sf:-->釋家類
</font><h2>
<!--ti:-->廣宏明集 三十卷
</h2>
<!--ed:-->兵部侍郞紀昀家藏本
<p>
<!--no:-->唐釋道宣撰。道宣姓錢氏。丹徒人。隋末居終南白泉寺。又遷豐德寺淨業寺。至唐高宗時乃卒。持戒精苦。釋家謂之宣律師。唐志載廣宏明集三十卷。與此本合。然二十七卷以後。每卷各分上下。實三十四卷也。其書續梁僧祐宏明集。而體例小殊。分爲十篇。一曰歸正。二曰辨惑。三曰佛德。四曰法義。五曰僧行。六曰慈濟。七曰戒功。八曰啓福。九曰悔罪。十曰統歸。每篇各爲小序。大旨排斥道教。與僧祐書相同。其中如魏書釋老志。本於二氏神異。各有紀錄。雖同爲粉飾。而無所抑揚。道宣乃於敍釋氏者具載其全文。敍道家者潛删其靈蹟。然則冤親無等。猶爲最初之佛法。迨其後世味漸深。勝負互軋。雖以叢林古德。人天瞻禮。如道宣者。亦不免於門戶之見矣。其書採摭浩博。卷帙倍於僧祐。如梁簡文帝被幽述志詩。及連珠三首之類。頗爲泛濫。然道宣生隋唐之閒。古書多未散佚。故墜簡遺文往往而在。如阮孝緒七錄序文。及其門目部分。儒家久已失傳。隋志僅存其說。而此書第三卷內。乃載其大綱。尚可推尋崖略。是亦禮失求野之一端。不可謂無裨考證也。神僧傳稱僧祐前身爲南齊剡溪隱嶽寺僧護。道宣前身。卽爲僧祐。殆因道宣續僧祐之書。故附會是說。又稱道宣卒於乾封二年。而書末有遊大慈恩寺詩。乃題高宗之諡。殊不可解。又註曰一作唐太宗。蓋知其牴牾。爲之遷就。考雍錄載慈恩寺貞觀二十二年高宗在春宮時爲文德皇后立。則太宗猶及見之。然大慈恩之名。可以出高宗之口。不可以出太宗之口。殆原本題爲御製。後人追改與。<br/>
</p></div></body>
</html>