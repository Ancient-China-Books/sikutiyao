<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 十國春秋 一百十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->十國春秋 一百十四卷
</h2>
<!--ed:-->浙江孫仰曾家藏本
<p>
<!--no:-->國朝吳任臣撰。任臣字志伊。仁和人。康熙己未。召試博學鴻詞。授翰林院檢討。任臣以歐陽修作五代史。於十國倣晉書例爲載記。每略而不詳。乃採諸霸史雜史。以及小說家言。竝證以正史。彙成是書。凡吳十四卷。南唐二十卷。前蜀十三卷。後蜀十卷。南漢九卷。楚十卷。吳越十三卷。閩十卷。荊南四卷。北漢五卷。十國紀元世系表合一卷。地理志二卷。藩鎭表一卷。百官表一卷。其諸傳本文之下。自爲之註。載別史之可存者。蓋用蕭大圜淮海亂離志。楊衒之洛陽伽藍記。宋孝王關東風俗傳。王邵齊紀之例。劉知幾史通補註篇所謂躬爲史臣。手自刊削。除繁則意有所恡。畢載則言有所妨。遂乃定彼榛楛。列爲子註者也。其閒於舊說虛誣。多所辨證。如田頵擒孫儒年月。則從吳錄而不從薛史。呂師周奔湖南年月。則從通鑑而不從九國志。南唐烈祖世家。則從劉恕十國紀年及歐史而不從江南野史吳越備史。皆確有所見。其他類是者甚多。五表考訂尤精。可稱淹貫。惟無傳之人。僅記名字。列諸卷末。雖用陳壽蜀志附載無傳諸人之例。然壽因楊戲有季漢輔臣贊。故繫之戲傳之末。非自列其名字於中。虛存標目也。是則貌同心異。不免於自我作古矣。<br/>
</p></body>
</html>