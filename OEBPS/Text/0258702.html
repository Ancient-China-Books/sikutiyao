<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 儼山外集 三十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->儼山外集 三十四卷
</h2>
<!--ed:-->浙江汪汝瑮家藏本
<p>
<!--no:-->明陸深撰。深有南巡日錄。已著錄。是編乃其劄記之文。其子楫彙爲一集。凡傳疑錄二卷。河汾燕閒錄二卷。春風堂隨筆一卷。知命錄一卷。金臺紀聞二卷。願豐堂漫書一卷。谿山餘話一卷。玉堂漫筆三卷。停驂錄一卷。續停驂錄三卷。豫章漫鈔四卷。中和堂隨筆二卷。史通會要三卷。春雨堂雜鈔一卷。同異鈔一卷。蜀都雜鈔一卷。古奇器錄一卷。書輯三卷。其中惟史通會要。摭劉知幾之精華。櫽括排纂。別分門目。而採諸家之論以佐之。凡十有七篇。專爲史學而作。同異錄爲進御之本。採擇古人嘉言。撮其大略。分上下二篇。上曰典常。下曰論述。專爲治法而作。古奇器錄。皆述珍異。書輯皆論六書八法。其餘則皆訂證經典。綜述見聞。雜論事理。每一官一地。各爲一集。部帙雖別。體例則一。雖讕言瑣語。錯出其閒。而核其大致。則足資考證者多。在明人說部之中。猶爲佳本。舊刻本四十卷。今簡汰南巡日錄。大駕北還錄。淮封日記。南遷日記。科場條貫。平北錄。六種。別存其目。故所存惟三十四卷焉。<br/>
</p></div></body>
</html>