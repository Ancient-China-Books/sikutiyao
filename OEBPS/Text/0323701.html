<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 欒城集 五十卷 欒城後集 二十四卷 欒城三集 十卷 應詔集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->欒城集 五十卷
<!--ti:-->欒城後集 二十四卷
<!--ti:-->欒城三集 十卷
<!--ti:-->應詔集 十二卷
</h2>
<!--ed:-->內府藏本
<p>
<!--no:-->宋蘇轍撰。轍有詩傳。已著錄。案晁公武讀書志。陳振孫書錄解題。載欒城諸集卷目。竝與今本相同。惟宋史藝文志。稱欒城集八十四卷。應詔集十卷。策論十卷。均陽雜著一卷。焦竑國史經籍志。則又於欒城集外。別出黃門集七十卷。均與晁陳二家所紀不合。今考欒城集及後集三集。共得八十四卷。宋志蓋統舉言之。策論當卽應詔集。而誤以十二卷爲十卷。又複出其目。惟均陽雜著。未見其書。或後人掇拾遺文。別爲編次。而今佚之歟。至竑所載黃門集。宋以來悉不著錄。疑卽欒城集之別名。竑不知而重載之。宋志荒謬。焦志尤多舛駁。均不足據。要當以晁陳二氏見聞最近者爲準也。其正集乃爲尚書左丞時所輯。皆元祐以前之作。後集則自元祐九年至崇寧四年所作。三集則自崇寧五年至政和元年所作。應詔集則所集策論及應試諸作。轍之孫籀撰欒城遺言。於平日論文大旨。敘錄甚詳。而亦頗及其篇目。如紀辨才塔碑。則云見欒城後集。於馬知節文集跋。生日漁家傲詞諸篇之不在集中者。則竝爲全錄其文。以拾遺補闕。蓋集爲轍所手定。與東坡諸集出自他人裒輯者不同。故自宋以來。原本相傳。未有妄爲附益者。特近時重刻甚稀。此本爲明代舊刊。尚少譌闕。陸游老學菴筆記。稱轍在績溪贈同官詩。有歸報仇梅省文字。麥苗含穟欲蠶眠句。譏均州刻本輒改作仇香之非。今此仍作仇梅。則所據猶宋時善本矣。<br/>
</p></div></body>
</html>