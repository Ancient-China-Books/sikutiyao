<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->史部一
<!--sf:-->正史類一
</font><h2>
<!--ti:-->史記正義 一百三十卷
</h2><p>
<!--no:-->唐張守節撰。守節始末未詳。據此書所題。則其官爲諸王侍讀率府長史也。是書據自序三十卷。晁公武陳振孫二家所錄。則作二十卷。蓋其標字列注。亦必如索隱。後人散入句下。已非其舊。至明代監本。採附集解索隱之後。更多所删節。失其本旨。如守節所長。在於地理。故自序曰。郡國城邑。委曲詳明。而監本於周本紀子帶立爲王句。下脫左傳云周與鄭人蘇忿生十二邑温其一也十七字。秦本紀反秦於淮南句。下脫楚淮北之地盡入於秦九字。項羽本紀項王自立爲西楚霸王句。下脫孟康云舊名江陵爲南楚吳爲東楚彭城爲西楚十九字。呂后本紀呂平爲扶柳侯句。下脫漢扶柳縣也有澤七字。孝景本紀遂西圍梁句。下脫梁孝王都睢陽今宋州九字。立楚元王子平陸侯句。下脫應劭云平陸西河縣八字。孝武本紀見五畤句。下脫或曰在雍州雍縣南孟康曰畤者神靈上帝也十八字。晉世家是爲晉侯句。下脫其城南半入州城中削爲坊城牆北半見在十七字。趙世家吾國東有河薄洛之水句。下脫案安平縣屬定州也八字。餓死沙邱宮句。下脫括地志云趙武靈王墓在蔚州靈邱縣東三十里應說是也二十三字。韓世家得封於韓原句。下脫古今地名云韓武子食采於韓原故城也十六字。淮陰侯列傳家在伊盧句。下脫韋昭及括地志皆說之也十字。貨殖列傳殷人都河西句。下脫盤庚都殷墟地屬河西也十字。周人都河南句。下脫周自平王以後都洛陽九字。自序戹困鄱句。下脫漢末陳蕃子逸爲魯相改音皮田襃魯記曰靈帝末汝南陳子游爲魯相陳蕃子也國人爲諱而改焉三十九字。又如秦本紀樗里疾相韓句下。此本作福昌縣東十四里。監本脫十四里三字。貨殖傳夫燕亦勃碣之閒句下。此本作碣石渤海在西北。監本脫北字。又守節徵引故實。頗爲賅博。故自序曰。古典幽微。竊探其美。而監本夏本紀皋陶作士句。下脫士若大理卿也六字。於是夔行樂句。下脫若今太常卿也六字。周本紀作臩命句。下脫應劭云太僕周穆王所置蓋大御衆僕之長中大夫也二十一字。以應爲太后養地句。下脫太后秦昭之母宣太后芊氏十一字。秦始皇本紀爲我遺鎬池君句。下脫張晏云武王居鎬鎬池君則武王也伐商故神云始皇荒淫若紂矣今武王可伐矣三十二字。敍論孝明皇帝句。下脫班固典引云後漢明帝永平十七年詔問班固太史遷贊語中寧有非耶班固上表陳秦過失及賈誼言奏之四十二字。項羽本紀會稽守句。下脫守晉狩景帝中二年七月更郡守爲太守十六字。孝景本紀伐馳道樹殖蘭池句。下脫案馳道天子道秦始皇作之丈而樹十四字。孝武本紀是時上求神君句。下脫漢武帝故事云起柏梁臺以處神君長陵女子也先是嫁爲人妻生一男數歲死女子悼痛之歲中亦死而靈宛若祠之遂聞言宛若爲主民人多往請福說家人小事有驗平原君亦祠之至後子孫尊貴及上卽位太后延於宮中祭之聞其言不見其人至是神君求出爲營柏梁臺舍之初霍去病微時自禱神君及見其形自修飾欲與去病交接去病不肯謂神君曰吾以神君精潔故齋戒祈福今欲婬此非也自絕不復往神君慙之乃去也一百七十字。見安期生句。下脫列仙傳云安期生瑯琊阜鄉亭人也賣藥海𨘢秦始皇請語三夜賜金數千萬出於阜鄉亭皆置去畱書以赤玉舃一量爲報曰後千歲求我於蓬萊山下五十九字。李少君病死句。下脫漢書起居注云李少君將去武帝夢與共登嵩高山半道有使乘龍時從雲中云太一請少君帝謂左右將舍我去矣數月而少君病死又發棺看惟衣冠在也六十一字。史寬舒受其方句。下脫姓史名寬舒五字。禮書疏房牀笫句。下脫疏謂窗也四字。律書其於十二支爲丑句。下脫徐廣曰此中闕不說大呂及丑也案此下闕文或一本云丑者紐也言陽氣在上未降萬物厄紐未敢出也四十一字。天官書氐爲天根句。下脫星經云氐四星爲露寢聽朝所居其占明大則臣下奉度合誠圖云氐爲宿宮也三十一字。其內五星五帝坐句。下脫羣下從謀也五字。楚世家伐申過鄧句。下脫服虔云鄧曼姓也七字。趙世家事有所止句。下脫爲人君止於仁爲人臣止於敬爲人子止於孝爲人父止於慈與國人交止於信三十一字。封廉頗爲信平君句。下脫言篤信而平和也七字。韓世家公何不爲韓求質於楚句。下脫質子蟣蝨四字。又脫公叔嬰知秦楚不以蟣蝨爲事必以韓合於秦楚王聽入質子於韓二十六字。又脫次下云知秦楚不以蟣蝨爲事重明脫不字十七字。田叔列傳相常從入苑中句。下脫堵牆也三字。田蚡列傳其春武安侯病句。下脫然夫子作春秋依夏正九字。衞將軍列傳平陽人也句。下脫漢書云其父鄭季河東平陽人以縣吏給事平陽侯之家也二十三字。至守節於六書五音。至爲詳審。故書首有論字例論音例二條。而監本於周本紀懼太子釗之不任句。下脫釗音招又吉堯反任而針反十一字。秦始皇本紀彗星復見句。下脫復扶富反見行見反八字。以發縣卒句。下脫子忽反下同五字。佐弋竭句。下脫戈音翊三字。二十人皆梟首句。下脫梟古堯反懸首於木上曰䲷十一字。體解軻以徇句。下脫紅賣反三字。東收遼東而王之句。下脫王于放反四字。故歸其質子句。下脫質音致三字。衣服旌旄節旗句。下脫旌音精旄音毛旗音其九字。祇誦功德句。下脫袛音脂三字。赭其山句。下脫赭音者三字。僕射周青臣句。下脫音夜二字。上樂以刑殺爲威句。下脫五孝反三字。二世紀以安邊竟句。下脫音境二字。敍論爲君討賊句。下脫于僞反三字。項羽本紀將秦軍爲前行句。下脫胡郞反三字。高祖本紀時時冠之正義音館句。下脫下同二字。孝景紀天下又安句。下脫乂音魚廢反五字。龍𩓿拔墮句。下脫徒果反三字。攀龍胡𩓿號句。下脫戶高反下同五字。爲且用事泰山句。下脫爲于僞反將爲封禪也九字。鄭世家段出奔鄢句。下脫音偃二字。田叔列傳喜游諸公句。下脫喜許記反諸公謂丈人行也十一字。其他一兩字之出入。殆千有餘條。尤不可毛擧。苟非震澤王氏刊本具存。無由知監本之妄删也。
</p><br/></div></body></html>