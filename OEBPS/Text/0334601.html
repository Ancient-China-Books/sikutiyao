<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 定菴類稾 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->定菴類稾 四卷
</h2>
<!--ed:-->永樂大典本
<p>
<!--no:-->宋衛博撰。博宋史無傳。其集諸家亦未著錄。惟散見永樂大典中。考宋中興百官題名記。載乾道四年正月。衛博爲樞密院編修官。四月致仕。知其終於是職。然平生事蹟。已不可考。惟其中送楊舒州詩。有我昔懷軍書。西行盡淮泗語。知其嘗參戎幕耳。所作凡表劄牋啓序記書疏之類。無所不備。而什九皆爲他人屬草者。特原本多直標題目。不署明代字。故往往不可辨別。今以宋史參證。如辭免職名表。有更化之初。叨居政地。及長沙資殿等語。則當代黃祖舜作。辭免御營使江淮都督表。有戎輅親征。及太上起臣於戎馬飲江之際。陛下眷臣於飛龍御極之初等語。則當爲代楊存中作。又所上諸啓中。如魏參政爲魏杞。葉參政爲葉容。洪參政爲洪遵。周參政爲周葵。蔣樞密爲蔣芾。皆一時名臣。又有奉使汴京眞定府燕賓館賜宴諸表。似嘗從人使金者。而集中送薛左司序。則稱諫大夫王公將出疆。求幕下士。監丞陶公以某進。會疾作不果。考之於史。使金者乃王之望。旋卽召還。則博實未北行。諸表殆預擬而未及用者。蓋博本以表奏四六擅長。故每爲當時顯貴者所羅致。而觀其所作。亦大都工穩流麗。有汪藻孫覿之餘風。非應酬牽率者可比。惜其流傳不廣。幾致亡佚。謹鈔撮薈萃。釐爲四卷。存其梗概俾不致終就湮沒焉。<br/>
</p></div></body>
</html>