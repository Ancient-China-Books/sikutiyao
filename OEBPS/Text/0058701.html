<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 春秋通論 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋通論 四卷
</h2>
<!--ed:-->江蘇巡撫採進本
<p>
<!--no:-->國朝方苞撰。苞有周官集注。已著錄。是編本孟子其文則史其義則某竊取之意。貫穿全經。按所屬之辭。合其所比之事。辯其孰爲舊文。孰爲筆削。分類排比。爲篇四十。每篇之內。又各以類從。凡分章九十有九。考筆削之跡。自古無徵。公羊傳曰不修。春秋曰。霣星不及地尺而復。君子修之。曰星隕如雨。原本改本竝存者。此一條耳。左傳寧殖曰。載在諸侯之策曰。孫林父寧殖出其君。經文則曰衞侯衎出奔齊。其爲聖人所改與否。已不可定。至左傳稱仲尼謂以臣召君。不可以訓。書曰。天王狩於河陽。則但有改本。不知原本爲何語矣。故黃澤曰。春秋所以難看。乃是失却不修春秋。若有不修春秋。互相比證。則史官記載。仲尼所以筆削者。正自顯然易見。是自昔通儒。已以不見魯史。無從辯別爲憾。苞乃於二千餘載之後。據文臆斷。知其孰爲原書。孰爲聖筆。如親見尼山之操觚。此其說未足爲信。惟其掃公穀穿鑿之談。滌孫胡鍥薄之見。息心靜氣。以經求經。多有協於情理之平。則實非俗儒所可及。譬諸前脩。其吳澄之流亞歟。<br/>
</p></body>
</html>