<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->御製樂善堂文集定本 三十卷
</h2><p>
<!--no:-->乾隆二十三年。協辦大學士戶部尚書蔣溥等。奉敕重編。欽惟我皇上聖聰夙擅。道岸先登。學海詞源。苞涵富有。昔當睿養。卽擅生知。雍正庚戌之秋。嘗訂樂善堂文鈔十四卷。乾隆丁巳。取文鈔所載。存十之三。益以雍正乙卯以前續著十之七。彙爲樂善堂文集。頒示海內。詞林藝圃。弦誦相聞。至是以初刻卷帙稍繁。復指授溥等。校閱删定。併省去制義一卷。定爲此本。伏考今之制義。卽宋之經義也。劉安節等。皆載入別集。呂祖謙選宋文鑑。亦載入總集。初刻兼錄制義。蓋沿古例。而我皇上區分體裁。昭垂矩矱。俾共知古文今文之分。睿鑒精深。逾安節祖謙等之所見。不啻萬倍。又考周必大所校歐陽修集。多至一百三十三卷。而修自定居士集。原本乃至五十卷。文獻通考。引葉適之言。稱其每篇閱至數十過。有累日去取未決者。所撰集古錄跋尾。集本視眞跡。亦多所追改。我皇上奎章藻耀。籠括古今。逾修亦何啻萬倍。而釐定舊製。必審必精。聖意之謹嚴乃與修相近。天懷沖挹。尤亘古之所無矣。易曰。日新之謂盛德。又曰日進無疆。臣等伏讀斯編。仰見謙抑之淵衷。信聖壽彌高。而聖學彌進。良有由也。
</p><br/></div></body></html>