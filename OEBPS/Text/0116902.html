<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 東征忠義錄 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->東征忠義錄 無卷數
</h2>
<!--ed:-->江西巡撫採進本
<p>
<!--no:-->明劉昭撰。昭字仲賢。號東崖。廬陵人。宏治癸丑進士。官至嘉興府知府。正德中昭罷官里居。寧王宸濠反。王守仁起兵討之。昭時在幕府。及事平。昭紀其始末爲此書。中閒闕略頗多。而大旨在著己之長。暴王守仁等之短。所紀亦不盡實。如謂守仁往福建勘事。至吉安始知遺敕書在贛。因不赴宸濠之宴。又謂伍文定邢珣諸人破賊時。舟中金寶。俱爲所得。厥後伍謝二繡衣。以得銀太多。假他事謫官云云。考守仁討宸濠始末。詳見明史。及陽明全集。俱不載遺敕書事。其有無蓋不可知。至伍文定邢珣之擄掠。當時諸璫忌守仁之功。沮其賞格。原有斯言。然究不得其確證。觀昭所記。則文定等之謗。正以昭等爭功故也。其自謂破省城時。禁止殺掠釋放脅從諸事。皆出其所畫諾。旣不見於他書。又謂守仁不聽其言。奏捷疏遲。以致激怒武宗。南巡荼毒地方。不知武宗數出遊幸。諸璫皆欲邀功。親征之詔。固不在奏捷之遲速也。以此歸罪守仁。是尤未免於巧詆矣。<br/>
</p></body>
</html>