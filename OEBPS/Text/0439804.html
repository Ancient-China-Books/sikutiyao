<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->荅策祕訣 一卷
</h2><p>
<!--no:-->舊本首題建安劉錦文叔簡輯。末有跋語。題至正己丑。建安日新堂誌。跋中又稱不知作於何人。相傳以爲貢士曾堅子白之作云云。則又非錦文所輯矣。凡爲綱十二。曰治道。曰聖學。曰制度。曰性學。曰取材。曰人才。曰文章。曰形勢。曰災異。曰諫議。曰經疑。曰歷象。共繫以六十六子目。皆預擬對策活法。如歷象條云。大凡荅歷象策。雖所問引難。千條萬緒。不過一君子治歷明時。但要變換言語。全書一一似此。其陋可想。觀其形勢條云。如策三國六朝進取策。只是說三國君臣。皆以智遇智。乃其勢也。六朝有機可乘。有閒可入。反不能用。深爲可惜。後面由山東由關中。皆以題中所問。融化作己之言云云。蓋猶南宋人書也。
</p><br/></div></body></html>