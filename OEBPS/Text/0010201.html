<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->經部六
<!--sf:-->易類六
</font><h2>
<!--ti:-->楚蒙山房易經解 十六卷
</h2><p>
<!--no:-->國朝晏斯盛撰。斯盛字一齋。新喩人。康熙辛丑進士。官至湖北巡撫。是書凡學易初津二卷。易翼說八卷。學易初津爲全書之宗旨。謂今所傳圖書。乃大衍之數。因大傳之言而圖之。不取河洛奇偶之說。所見最確。又謂辭占不遺彖辭。而不取卦變互體之說。則盡廢漢易之古法。未免主持稍過。易翼宗以經文爲主。而割十翼散附於句下。意在以經解經。頗傷破碎。又毎爻之首。畫一全卦。而閒以一動爻。奇作○。偶作○。亦自我作古。易翼說全解十翼而先繫辭。次說卦。次序卦。次雜卦。次彖傳。次文言。次象傳。非古非今。更不知所據何本。然不廢象數。而不爲方技術數之曲說。不廢義理。而不爲理氣心性之空談。在近日說易之家。猶可云篤實近理焉。
</p><br/></div></body></html>