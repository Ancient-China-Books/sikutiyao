<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->史部二十二
<!--sf:-->載記類
</font><h2>
<!--ti:-->越絕書 十五卷
</h2><p>
<!--no:-->不著撰人名氏。書中吳地傳稱。勾踐徙瑯琊。到建武二十八年。凡五百六十七年。則後漢初人也。書末敘外傳記。以廋詞隱其姓名。其云以去爲姓。得衣乃成。是袁字也。厥名有米。覆之以庚。是康字也。禹來東征。死葬其疆。是會稽人也。又云文詞屬定。自于邦賢。以口爲姓。承之以天。是吳字也。楚相屈原。與之同名。是平字也。然則此書爲會稽袁康所作。同郡吳平所定也。王充論衡按書篇曰。東番鄒伯奇。臨淮袁太伯袁文術。會稽吳君高周長生之輩。位雖不至公卿。誠能知之囊橐。文雅之英雄也。觀伯奇之玄思。太伯之易童句。（按童疑作章。）文術之箴銘。君高之越紐錄。長生之洞歷。劉子政揚子雲不能過也。所謂吳君高。殆卽平字。所謂越紐錄。殆卽此書歟。楊愼丹鉛錄。胡侍珍珠船。田藝蘅留靑日札。皆有是說。核其文義。一一脗合。隋唐志皆云子貢作。非其實矣。其文縱橫曼衍。與吳越春秋相類。而博麗奧衍則過之。中如計倪內經軍氣之類。多雜術數家言。皆漢人專門之學。非後來所能依託也。此本與吳越春秋。皆大德丙午紹興路所刊。卷末一跋。諸本所無。惟申明復仇之義。不著姓名。詳其詞意。或南宋人所題耶。鄭明選秕言。引文選七命注。引越絕書大翼一艘十丈。中翼九丈六尺。小翼九丈。又稱王鏊震澤長語。引越絕書風起震方云云。謂今本皆無此語。疑更有全書。惜未之見。按崇文總目。稱越絕書舊有內記八。外傳十七。今文題闕舛。裁二十篇。是此書在北宋之初。已佚五篇。選注所引。蓋佚篇之文。王鏊所稱。亦他書所引佚篇之文。以爲此本之外。更有全書。則明選誤矣。別有續越絕書二卷。上卷曰內傳本事。吳內傳。德序記。子游內經。外傳。越絕後語。西施鄭旦外傳。下卷曰越外傳。雜事。別傳變越上。別傳變越下。經內雅琴考。序傳後記。朱彝尊經義考謂爲錢𠷓僞撰。詭云得之石匣中。𠷓與彝尊友善。所言當實。今未見傳本。其僞妄亦不待辨。以其續此書而作。又卽託於撰此書之人。恐其幸而或傳。久且亂眞。又恐其或不能傳。而好異者耳聞其說。且疑此書之眞有續編。故附訂其僞於此。釋來者之惑焉。
</p><br/></div></body></html>