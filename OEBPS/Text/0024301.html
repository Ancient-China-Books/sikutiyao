<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 尚書疑義 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書疑義 六卷
</h2>
<!--ed:-->浙江范懋柱家天一閣藏本
<p>
<!--no:-->明馬明衡撰。明衡字子萃。莆田人。正德甲戌進士。官至監察御史。事蹟附見明史朱淛傳。是編成於嘉靖壬寅。前有自序。云凡於所明而無疑者。從蔡氏。其有所疑於心而不敢苟從者。輒錄爲篇。書中如六宗從祭法。輯五瑞謂是朝眾之常。非爲更新立異。洪範日月之行。取沈括之說。於金滕頗有疑辭。皆能參酌眾說。不主一家。非有心與蔡立異者。惟三江必欲連震澤。而於所其無逸之所字。亦不從蔡傳。則未免意見之偏。又往往闌入時事。亦稍失解經體例。蓋不免醇駁互存。然明人經解。宂濫居多。明衡是編。尚能研究於古義。固不以瑕掩瑜也。明史稱閩中學者。率以蔡淸爲宗。至明衡獨受業於王守仁。閩有王氏學。自明衡始。考明衡當嘉靖三年。世宗尊所生而薄所後。於興國太后誕節。詔命婦入賀。於慈壽皇太后誕辰。乃詔免朝。時盈庭附和新局。而明衡惓惓故君。與朱淛力爭。皆遘禍幾殆。坐是終身廢棄。可謂不愧於經術。更不必以門戸之見。論是書之醇疵矣。<br/>
</p></body>
</html>