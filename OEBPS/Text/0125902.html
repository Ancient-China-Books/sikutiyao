<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 象臺首末 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->象臺首末 五卷
</h2>
<!--ed:-->浙江鄭大節家藏本
<p>
<!--no:-->宋胡知柔編。知柔父夢昱。字季昭。號竹林愚隱。吉水人。嘉定丁丑進士。官大理評事。以論濟王事。貶死象州。寶慶元年。追贈員外郎。咸淳三年。追諡剛簡。知柔始末未詳。考高斯得恥堂存稾。有感一首。稱近者昌言。多出諸賢之後。其註中有胡評事夢昱之子。不著其名。或卽知柔歟。則亦以忠諫世其家者也。知柔於寶祐四年。編其奏疏遺文。後又益以諡議。及諸家贈答題跋之作。以成此書。而彈文亦具載焉。其編次頗無法度。如第一卷封事。及上史彌遠書之下。忽攙以李孝先梁成大糾彈夢昱二疏。及徐瑄救夢昱書。其下又爲夢昱祭弟文一篇。其下又以追復省劄之類。共爲一卷。第二卷告詞行述之下。忽攙以夢昱所進劄子四篇。其下又贅以趙文等所作夢昱水石圖贊五首。共爲一卷。第三卷諸人贈詩十八首之下。忽攙入夢昱自詠步王盧溪韻詩二首。再寄二首。其下又載他人詩七首。共爲一卷。夢昱自詠榕陰圖一首。其下又載他人詩十六首。共爲一卷。第四卷爲諸家哀詞祭文題跋。而第五卷省劄諡議。反居其後。末附像贊六首。又與水石圖贊各編。而出身印紙題跋。亦與封事題跋各編。均龐雜無緒。又其書作於宋理宗時。安得載及元明人詩文。殆必其後人所竄亂。非知柔之舊矣。徒以夢昱氣節足重。故流傳至今。而宋史夢昱無傳。所載亦不免闕漏。今特著之錄。以示表章之義焉。<br/>
</p></div></body>
</html>