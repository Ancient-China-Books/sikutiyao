<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋讞義 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋讞義 九卷
</h2>
<!--ed:-->浙江汪啓淑家藏本
<p>
<!--no:-->元王元杰撰。元杰字子英。吳江人。至正閒領鄕薦。以兵興不仕。教授鄕里以終。昔程子作春秋傳未成。朱子之論春秋。亦無專書。元杰乃輯其緒言。分綴經文之下。復刪掇胡安國傳以盡其意。安國之書在朱子前。而其說皆列朱子後。欲別所尊。故不以時代拘也。其閒如隱公四年州吁條下。備錄朱子邶風擊鼓篇傳。於春秋書法無關。亦以意所推崇。一序不欲芟削耳。三家之末。元杰以己意推闡。別標曰讞。如桓公四年紀侯大去條下。程子以大爲紀侯之名。意主責紀不責齊。元杰之讞。則委曲恕紀。不從程子之說。而全書之內。於朱子無一異辭。其宗旨概可見矣。恭讀御題詩註。以程朱之重儓目之。允足破鄕曲豎儒。守一先生之錮見。又其書襲葉夢得之謬。以讞爲名。亦經御題嚴闢。尤足以戒刻深鍛練。以法家說春秋者。以其謹守舊文。尚差勝無師瞽說。故仍錄存之。而敬述聖訓。明正其失如右。原書十二卷。久無刊本。今諸家所藏。皆佚脫其後三卷。無從校補。亦姑仍之焉。<br/>
</p></div></body>
</html>