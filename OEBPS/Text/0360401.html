<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->希澹園詩 三卷
</h2><p>
<!--no:-->明虞堪撰。堪字克用。一字勝伯。長洲人。至正中隱居不仕。故其題趙孟頫畫絕句。有曰王孫今代玉堂仙。自畫苕溪似輞川。如此靑山紅樹裏。可無十畝種瓜田。深諷其出事二姓。然堪至洪武中。竟起爲雲南府學教授。卒於官。蓋與仇遠入元。事同一例。原本題曰元虞堪。非其實也。堪隸籍長洲。而集中嚴居高士圖歌。有我亦本是靑城人句。畫山曲有家山萬里隔。蜀道正難行句。朱仲叔山水引有西蜀書生句。而西蜀二絕句。三峽謠。旅懷討。憶錦官詩。送張士皋歸閩中詩。次韻陸高士見寄詩。皆於蜀有故鄉之思。而成都使君王季野席上詩。則併作於蜀。考宋史虞允文本蜀人。而虞集亦每自署西蜀。堪於允文爲七世孫。於集爲從孫。意其流寓長洲。而於蜀仍往來未絕歟。此集後有自跋。稱丁未歲冬至前一日。案丁未爲元至正二十七年。則皆元時所作。而入明以後。篇什遂不復見。相傳堪沒後。所遺翰墨尚數篋。其子孫不讀書。漫置屋中。久而亡之。則其散佚者固亦多矣。詩多題畫之作。又丁元末造。時有憂時感事之言。古體氣格頗高。近體亦音節諧婉。惟七言律詩。刻意欲效黃庭堅。而才力淺薄。終不相近。然大致婉約秀逸。頗饒情韻。無當時穠豔之習。亦可謂娟娟獨立矣。世又有堪詩別本。題曰鼓枻稾者。與此集互相檢勘。其詩篇數多寡竝同。惟前後編次稍異。或卽堪之原本。或後人別題以行。均未可定。今附存其目於此。不復錄焉。
</p><br/></div></body></html>