<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 元豐類稾 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->元豐類稾 五十卷
</h2>
<!--ed:-->江西巡撫採進本
<p>
<!--no:-->宋曾鞏撰。鞏字子固。建昌南豐人。嘉祐二年進士。官至中書舍人。事迹具宋史本傳。鞏所作元豐類稾。本五十卷。見於郡齋讀書志。韓維撰鞏神道碑。又載有續稾四十卷。外集十卷。宋史本傳亦同。至南渡後。續稾外集已散佚不傳。開禧中建昌郡守趙汝礪。始得其本於鞏族孫濰。闕誤頗多。乃同郡丞陳東合續稾外集校定之。而删其僞者。仍編定爲四十卷。以符原數。元季兵燹。其本又亡。今所存者。惟此五十卷而已。吳曾能改齋漫錄。所載懷友一首。莊綽雞肋編。所載厄臺記一首。高似孫緯略所載實錄院謝賜硯紙筆墨表一首。及世所傳書魏鄭公傳後。諸佚文見於宋文鑑宋文選者。當卽外集續稾之文。故今悉不見集中也。今世所行。凡有二本。一爲明成化六年南豐知縣楊參所刊。前有元豐八年王震序。後有大德甲辰東平丁思敬序。又有年譜序二篇。無撰人姓名。而年譜已佚。蓋已非宋本之舊。其中舛謬尤多。一爲國朝康熙中長洲顧崧齡所刊。以宋本參校。補入第七卷中水西亭書事詩一首。第四十七卷中太子賓客陳公神道碑銘中闕文四百六十八字。頗爲淸整。然何焯義門讀書記。中有校正元豐類稾五卷。其中有如雜詩五首之顛倒次序者。有如會稽絕句之妄增題目者。有如寄鄆州邵資政詩諸篇之脫落原註者。其他字句異同。不可殫舉。顧本尚未一一改正。今以顧本著錄。而以何本所點勘者補正其譌脫。較諸明刻。差爲完善焉。<br/>
</p></div></body>
</html>