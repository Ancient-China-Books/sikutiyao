<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 道園學古錄 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->道園學古錄 五十卷
</h2>
<!--ed:-->浙江巡撫採進本
<p>
<!--no:-->元虞集撰。集有平猺記。已著錄。此集凡分四編。曰在朝稾。曰應制稾。曰歸田稾。曰方外稾。其中詩稾。又別名芝亭永言。據金華黃溍序。以是集爲集手自編定。然其天藻詩序云。友人臨川李本伯宗輯舊詩。謂之芝亭永言。又賦謝李伯宗題云至元庚辰冬臨川李伯宗黃仲律來訪山中。拾殘稾二百餘篇錄之。而李序又云。至正元年十有一月。閩憲韓公。徵先生文稾本。與先生幼子翁歸。及同門之友編輯之。得在朝稾二十卷。應制稾六卷。歸田稾一十八卷。方外稾六卷。所言與今本正相合。又考道園遺稾。前有至正己亥眉山楊椿序。以爲集季子翁歸及其門人所編。與李本序合。蓋集母楊氏。爲衡陽守楊文中之女。楊椿卽其外家後人。其言自當無誤。亦可證黃溍所云之不足據。是編爲李所定無疑也。自元暨明屢經刊雕。然皆從建本翻刻。亦閒有參錯不合。蓋多出後人竄改。要當以元本爲正矣。文章至南宋之末。道學一派。侈談心性。江湖一派。矯語山林。庸沓猥瑣。古法蕩然。理極數窮。無往不復。有元一代。作者雲興。大德延祐以還。尤爲極盛。而詞壇宿老。要必以集爲大宗。此錄所收。雖不足盡集之著作。然菁華薈稡。已見大凡。迹其陶鑄羣材。不減廬陵之在北宋。明人夸誕。動云元無文者。其殆未之詳檢乎。<br/>
</p></div></body>
</html>