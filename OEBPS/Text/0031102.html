<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩經疏義 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩經疏義 二十卷
</h2>
<!--ed:-->浙江吳玉墀家藏本
<p>
<!--no:-->元朱公遷撰。公遷字克升。樂平人。江西通志。載其至正閒爲處州學正。何英後序。則稱以特恩授校官。得主金華郡庠。二說互異。考樂平縣志。載公遷以至正辛巳領浙且鄉試。教婺州。改處州。然則英序舉其始。通志要其約耳。是書爲發明朱子集傳而作。如注有疏。故曰疏義。其後同里王逢。及逢之門人何英。又采衆說以補之。逢所補題曰輯錄。英所補題曰增釋。雖遞相附益。其宗旨一也。其說墨守朱子。不踰尺寸。而亦閒有所辨證。如卷耳篇內朱子誤用毛傳舊說。以崔嵬爲土山戴石。公遷則引爾雅說文。明其當爲石戴土。又七月之詩。朱子本月令。以流火在六月。公遷推驗歳差。謂公劉時當五六月之交。皆足以補集傳之闕。又集傳所引典故。一一詳其出處。卽所引舊說。原本不著其名者。如衞風之趙子。注僞趙伯循。小雅斯干篇之或曰。注爲曾氏之類。皆一一考訂。雖與宏旨無關。亦足見其用心不苟也。書成於至正丁亥。正統甲子。英始取逢所授遺稾。重加增訂。題曰詩傳義。詳釋發明。以授書林葉氏刊行之。而版心又標詩傳會通。未喩其故。今仍從公遷舊名。題曰詩經疏義。以不沒其始焉。<br/>
</p></div></body>
</html>