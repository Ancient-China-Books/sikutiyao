<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 勿菴歷算書記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->勿菴歷算書記 一卷
</h2>
<!--ed:-->浙江吳玉墀家藏本
<p>
<!--no:-->國朝梅文鼎撰。文鼎歷算諸書。僅刊行二十九種。此乃合其已刊未刊之書。各疏其論撰之意。凡推步測驗之書六十二種。算術之書二十六種。雖亦目錄解題之類。而諸家之源流得失。一一標其指要。使本末釐然。實數家之總匯也。如古今歷法通考一條曰。不讀耶律文正之庚午元歷。不知授時之五星。不讀統天歷。不知授時之歲實消長。不考王朴之欽天歷。不知斜升正降之理。不考宣明歷。不知氣刻時三差。非一行之大衍歷。不知歲自爲歲天自爲天。非李淳風之麟德歷。不能用定朔。非何承天祖沖之劉焯諸歷。無以知歲差。非張子信無以知交道表裏日行盈縮。非姜岌不知以月蝕檢日躔。非劉洪之乾象歷。不知月行遲疾。然非洛下閎謝姓等肇啓其端。雖有善悟之人。亦無自而生其智。又曰。西法約有九家。一爲唐九執歷。二爲元扎瑪魯鼎（原作扎馬魯丁。今改正。）萬年歷。三爲明瑪沙伊赫（原作馬沙亦黑。今改正。）回回歷。四爲陳壤袁黃所述歷法新書。五爲唐順之周述學所撰歷宗通議歷宗中經。皆舊西法也。六曰利瑪竇天學初函。湯若望崇禎歷書。南懷仁儀象志永年歷。七日穆尼閣天步眞原。薛鳳祚天學會通。八曰王錫闡曉菴新法。九曰揭暄寫天新語。方中通揭方問答。皆新西法也。非深讀其書。亦不能知其故。又周髀補註一條曰。觀其所言里差之法。是卽西人之說所自出也。回回歷補註一條曰。回歷卽西法之舊率。泰西本回歷而加精。是皆於中西諸法。融會貫通。一一得其要領。絕無爭競門戶之見。故雖有論無法。仍錄之天文算術類中。爲諸法之綱領焉。<br/>
</p></div></body>
</html>