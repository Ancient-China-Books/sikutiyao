<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->拙軒集 六卷
</h2><p>
<!--no:-->金王寂撰。寂字元老。薊州玉田人。登天德二年進士。歷官中都路轉運使。諡文肅。金史不爲立傳。元好問中州集。載其詩人乙集中。而仕履亦僅見梗概。今以寂詩文所著年月事蹟。參互考證。知寂自登第後。於世宗大定二年。爲太原祁縣令。十五年嘗奉使往白霫治獄。十七年以父艱歸。明年起復眞定少尹兼河北西路兵馬副都總管。遷通州剌史兼知軍事。又遷中都副留守。二十六年冬。由戶部郞出守蔡州。二十九年被命提點遼東路刑獄。章宗明昌初召還。終於轉運使之職。而集中謝帶笏表。有世宗饗國臣得與諫員語。則又嘗爲諫官。又有羣言交搆擠臣不測之淵語。而丁未肆眚詩。有萬里湘纍得自新句。丁未爲大定二十七年。世宗本紀。載是年三月辛亥。以皇長孫受册肆赦。並與集合。是寂之剌蔡州。當以人言去國。而集中情事不具。其顚末莫能詳也。中州集稱寂著有拙軒集北遷錄諸書。今北遷錄已失傳。而好問所選寂詩僅七首。及附見姚孝錫傳後一首。其他亦久佚不見。惟永樂大典所載寂詩文尚多。雖如好問所摘留別郭熙民詩諸聯。及蔣一葵長安客話所紀盧植墓詩逸句。皆未見全篇。亦不能盡免於脫闕。而各體具存。可以得其什七矣。寂詩境淸刻鑱露。有戛戛獨造之風。古文亦博大疏暢。在大定明昌閒。卓然不愧爲作者。金朝一代文士。見於中州集者。不下百數十家。今惟趙秉文王若墟二集尚有傳本。餘多湮沒無存。獨寂是編。幸於沈薶晦蝕之餘。復顯於世。而文章體格。亦足與滹南滏水。相爲抗行。謹次第裒綴。釐爲六卷。俾讀者攬其崖略。猶得以考見金源文獻之遺。是亦可爲寶貴矣。
</p><br/></div></body></html>