<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩經大全 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩經大全 二十卷
</h2>
<!--ed:-->通行本
<p>
<!--no:-->明胡廣等奉敕撰。亦永樂中所修五經大全之一也。自北宋以前。說詩者無異學。歐陽修蘇轍以後。別解漸生。鄭樵周孚以後。爭端大起。紹興紹熙之閒。左右佩劍。相笑不休。迄宋末年。乃古義黜而新學立。故有元一代之說詩者。無非朱傳之箋疏。至延祐行科舉法。遂定爲功令。而明制因之。廣等是書。亦主於羽翼朱傳。遵憲典也。然元人篤守師傳。有所闡明。皆由心得。明則靖難以後。耆儒宿學。略已喪亡。廣等無可與謀。乃剽竊舊文以應詔。此書名爲官撰。實本元安城劉瑾所著詩傅通釋。而稍損益之。今劉氏之書尚有傳本。取以參校。大約於其太宂蔓者略刪數條。而餘文如故。惟改其中瑾案二字爲劉氏曰。又劉書以小序分隸各篇。是書則從朱子舊本合爲一篇。小變其例而已。顧炎武日知錄。朱彝尊經義考。竝抉摘其非。陳啓源毛詩稽古編。但責廣等採劉瑾之說太濫。猶未究其源也。其書本不足存。惟是恭逢聖代。考定藝文。既括千古之全書。則當備歷朝之沿革。而後是非得失。釐然具明。此書爲前明取士之制。故仍錄而存之。猶小學類中。存洪武正韻之例云爾。<br/>
</p></div></body>
</html>