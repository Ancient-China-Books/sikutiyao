<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 須溪集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->須溪集 十卷
</h2>
<!--ed:-->永樂大典本
<p>
<!--no:-->宋劉辰翁撰。辰翁字會孟。廬陵人。須溪其所居地名也。少補太學生。景定壬戌廷試入丙第。以親老請濂溪書院山長。江萬里陳宜中薦居史館。除太學博士。皆固辭。宋亡遂不復出。辰翁當賈似道當國。對策極言濟邸無後可慟。忠良殘害可傷。風節不競可憾。幾爲似道所中。以是得鯁直名。文章亦見重於世。其門生王夢應作祭文。至稱韓歐後惟先生卓然秦漢巨筆。然辰翁論詩評文。往往意取尖新。太傷佻巧。其所批點。如杜甫集世說新語及班馬異同諸書。今尚有傳本。大率破碎纎仄無裨來學。卽其所作詩文。亦專以奇怪磊落爲宗。務在艱澀其詞。甚或至於不可句讀。尤不免軼於繩墨之外。特其蹊徑本自蒙莊。故惝恍迷離。亦閒有意趣。不盡墮牛鬼蛇神。且其於宗邦淪覆之後。睠懷麥秀。寄托遙深。忠愛之忱。往往形諸筆墨。其志亦多有可取者。固不必概以體格繩之矣。須溪集明人見者甚罕。卽諸書亦多不載其卷數。韓敬選訂晚宋諸家之文。嘗以不得辰翁全集爲恨。閒蘭溪胡應麟遺書中有其名。往求之卒弗能獲。蓋其散失已久。世所傳者。惟須溪記鈔。及須溪四景詩二種。篇什寥寥。今檢永樂大典所錄記序雜著詩餘尚多。謹採輯裒次。釐爲十卷。其天下同文集。及記鈔所載而不見於永樂大典者。亦別爲鈔補。以存其概。至四景詩。則原屬單行之本。今仍各著於錄。故不復採入云。<br/>
</p></div></body>
</html>