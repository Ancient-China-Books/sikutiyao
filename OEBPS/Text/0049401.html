<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->二禮集解 十二卷
</h2><p>
<!--no:-->明李黼撰。黼始末未詳。黃虞稷千頃堂書目。稱爲嘉靖閒無錫人。亦據卷首題錫山。卷末題嘉靖十六年常州府刊行字耳。無他證也。是書以陳友仁周禮集說楊復儀禮圖爲藍本。故周禮以序官分冠各官之首。用陳氏例。儀禮逐節分注各章之後。用楊氏例。其說率循文箋釋。罕所考證發明。陸元輔稱其自出新意者。（案元輔說見經義考｡）如謂太宰卿一八至旅下士三十二人。凡六十三人。而府史胥徒不與焉。除太宰與府史胥徒。其餘六十二人。自宮正以下。凡中大夫。卽此小宰中大夫也。凡下大夫。卽此宰夫下大夫也。凡上中下士。卽此上中下士也。非此六十二人之外。又有一項官也。後五官倣此云云一條。蓋欲以解設官太多之疑。然使王朝之內。事事攝官。恐亦非先王之體制。又稱疑六官之屬。卿大夫之數。與禮記王制二十七大夫。八十一元士。多寡不同云云一條。不知王制一篇。漢文帝博士所作。各述所聞。不能比而同之。徒增轇轕也。
</p><br/></div></body></html>