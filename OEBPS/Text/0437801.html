<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郎紀昀家藏本

<div id="text"><font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->詩林廣記前集 十卷
<!--ti:-->後集 十卷
</h2><p>
<!--no:-->宋蔡正孫撰。正孫字粹然。自號蒙齋野逸。前有自序。題歳在屠維赤奮若。蓋己丑年作。考黃庭堅寄蘇轍詩條。引熊禾語。則當爲元太祖至元二十六年。時宋亡十年矣。謝枋得集附錄贈行諸篇中。有正孫詩一首。蓋卽其人也。其書前集載陶濳至元微之共二十四人。而九卷附錄薛能等三人。十卷附錄薛道衡等五人。後集載歐陽修至劉攽二十八人。止於北宋。其目錄之末。稱編選未盡者。見於續集刊行。今續集則未見焉。兩集皆以詩隸人。而以詩話隸詩。各載其全篇於前。而所引諸說。則下詩二格。條例於後。體例在總集詩話之閒。國朝厲鶚作宋詩紀事。實用其例。然此書凡無所評論考證者。卽不空錄其詩。較鶚書之兼用唐詩紀事例者。又小異爾。
</p><br/></div></body></html>