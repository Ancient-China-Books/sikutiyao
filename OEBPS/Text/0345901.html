<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 自堂存稾 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->自堂存稾 四卷
</h2>
<!--ed:-->永樂大典本
<p>
<!--no:-->宋陳杰撰。厲鶚宋詩紀事。載杰字壽夫。分寧人。淳祐十年進士。制置司屬官。有自堂存稾。然顎僅錄其題梅壇毛慶甫雲悅樓詩一首。云出梅仙事實。則尚未見其集。故所載爵里。亦不能具其始末。今從永樂大典。裒輯遺篇。尚得四卷。以其詩語考之。四言古詩中春日江永諸篇。自註曰端平以來。是當理宗之初。已能吟咏。其年當在二十左右。下距帝㬎德祐乙亥。凡四十二年。則宋亡時已近六旬。閒艤記之末。署廷祐二年七月。是歲乙卯。上距宋亡又四十年。則杰年已在百歲外。不應如是之壽考。時代似不相及。又聞艤記末稱使其子樵書而刻之。元鹿皮子陳樵。實婺州東陽人。里籍亦不相符。是記殆陳樵之父所作。永樂大典。誤題杰名歟。然觀集中重過西湖感事諸篇。則爲宋之遺老。入元尚在。固可無疑也。集中有和大閫芍藥讌詩。作於淮南。又有宣檄隨府詩。稱泝楚三千里。離淮第一程。則先官淮幕。後官楚幕。與厲鶚所載制置司屬官語合。又有與節東歸和同幕送行詩。稱宜黜而陞愧在中。又用請代詩。稱郡小凋殘最。又有乙丑元旦壽昌拜表詩。則後亦守郡。非竟終於幕僚。厲鶚所載。尚爲未盡矣。其詩雖源出江西。而風姿峭蒨。頗參以石湖劍南格調。視宋末江湖一派。氣含蔬筍者。戞然有殊。在黃茅白葦之中。不可不謂之翹楚。據其戊辰重過弋陽石橋詩註。蓋與謝枋得相善。又讀邸報諸作。排斥姦諛。語皆忠憤。而和郭應酉詩。自稱扶憊效死。客自杭來。談江上師潰。及京師非才誤國。極爲不平云云。併附錄郭詩。而註曰郭後赴厓山。其志節亦可想見。則不徒詩之足傳也。<br/>
</p></div></body>
</html>