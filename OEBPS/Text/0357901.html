<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 淸江詩集 十卷 文集 三十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->淸江詩集 十卷
<!--ti:-->文集 三十一卷
</h2>
<!--ed:-->編修汪如藻家藏本
<p>
<!--no:-->明貝瓊撰。瓊字廷琚。一名闕。字廷臣。崇德人。元末領鄉薦。遭亂退居殳山。明初徵修元史。除國子監助教。事蹟附見明史宋訥傳。考程慶琉聲文會選。以貝闕貝瓊爲二人。然陶宗儀輟耕錄。載妓女眞眞事。云嘉興貝闕有詩。今眞眞曲載此集中。則瓊一名闕審矣。兩浙名賢錄。載瓊集二十卷。明萬歷中所刻。乃止三卷。此本凡詩集十卷。文集分海昌集一卷。雲閒集七卷。兩峯集三卷。金陵集十卷。中都稾九卷。歸田稾一卷。僅有鈔本流傳。康熙丁亥。桐鄉金檀購得之。始爲刊版。瓊學詩於楊維楨。然其論文。稱立言不在嶄絕刻峭。而平衍爲可觀。不在荒唐險怪。而豐腴爲可樂。蓋雖出於維楨之門。而學其所長。不學其所短。宗旨頗不相襲。朱彝尊靜志居詩話。謂其詩爽豁類汪廣洋。整麗似劉基。圓秀勝林鴻。淸室近袁凱。風華亞高啓。朗淨過張羽。繁縟愈孫蕡。足以領袖一時。鄉曲之言。未免過實。然其詩溫厚之中。自然高秀。雖不能兼有諸人之勝。而馳驟於諸人之閒。實固無所多讓。其文亦沖融和雅。有一唱三歎之音。史稱宋濂爲司業。建議立四學。竝祀舜禹湯文爲先聖。瓊作釋奠解駁之。識者多是瓊議。則其考證古禮。尤有依據。不但詞采之工矣。<br/>
</p></div></body>
</html>