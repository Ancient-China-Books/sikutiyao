<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 補後漢書年表 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->補後漢書年表 十卷
</h2>
<!--ed:-->編修汪如藻家藏本
<p>
<!--no:-->宋熊方撰。方字廣居。豐城人。由上舍生官至右迪功郞。權澧州司戶參軍。是書前後進表不著年月。表中有皇帝陛下奮神武以撥亂致太平而中興仰稽聖功同符光武之語。又有灑宸翰於九經永光庠序煥雲章於八法冠絕鐘王之語。御書太學石經。乃高宗時事。則方爲南渡初人矣。昔司馬遷作史記。始立十表。梁書王僧虔傳。稱其旁行斜上。體仿周譜。蓋三代之遺法也。班固八表。實沿其例。范蔚宗作後漢書。獨闕斯製。遂使東京典故。散綴於記傳之內。不能絲聯繩貫。開帙釐然。方因作此編。補所未備。凡同姓侯王表二卷。異姓諸侯表六卷。百官表二卷。其所證據。一本范氏舊文。義例則仿之前書。而稍爲通變。如王子外戚恩澤諸侯表。皆不復分析。惟各書其狀於始封之下。而以功以親。自可瞭如指掌。又百官雖因西漢。而廢置不一。方取劉昭之志。自太傅至河南尹。凡二十有三等。以繫於年。而除拜薨免之實。悉見其貫穿鉤考。極爲精詳。綱目條章。亦俱燦然有法。惟中閒端緒繁密。故踳駁之處。亦閒有之。如海昏侯會邑安衆侯松。其肇封固自西漢。而前書皆云今見爲侯。則明章以後。尚嗣封弗絕。自應在東京列侯之數。雖史文闕略。不能得其傳世之詳。亦當標其國號名屬。而注云後闕。始合史法。方乃因其世系無徵。遂黜其名。僅以見前書王子侯表一語。附識篇末。審如是。則城陽恭王祉亦見前書王子侯表。何以此書又得載入乎。此其爲例不純者也。又如伏完乃伏湛七世孫。襲封不其侯。見於湛傳及皇后紀者甚明。惟袁宏漢紀有建安元年封董承伏完十三人爲列侯之文。范史誤採入本紀中。方不加考辨。於伏湛下旣書侯完嗣任。而孝獻時諸侯表內。又別出一列侯伏完。殊爲複舛。又皇后紀稱完爲屯騎校尉。建安十四年卒。子典嗣。是曹操弒伏后時。完已先卒。故史但稱操殺后兄弟宗族。而不及完。方乃誤以爲曹操所誅。國除。而於侯典一代竟不列入。又如漢壽亭侯。世但稱壽亭侯。沿習舊譌。未能糾正。此其考核偶疎者也。又漢制以太傅至將軍爲五府。自大將軍車騎將軍度遼將軍以外。其餘雜將軍號。隨時建置。見於紀傳者尚多。乃於百官表內。概不之及。頗傷闕漏。此其採摭之未備者也。凡此數端。皆爲所短。要其經緯周密。敍次井然。使讀者按部可稽。深爲有裨於史學。豐城縣志稱方作是書。自題其堂曰補史。其深自矜重。殆亦非徒然矣。<br/>
</p></div></body>
</html>