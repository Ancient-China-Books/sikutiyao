<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部四十五
<!--sf:-->類書類一
</font><h2>
<!--ti:-->雞肋 一卷
</h2><p>
<!--no:-->宋趙崇絢撰。崇絢字元素。據宋史宗室世系表。蓋簡王元份之八世孫。作諸蕃志之趙汝适。卽其父也。書首自稱汴人。不忘本耳。其書雜採古事。有名同而實異者。如玉環一爲唐睿宗琵琶名。一爲楊貴妃之類。有相似而相反者。如周亞夫縱理入口餓死。褚羅縱埋入口壽終之類。有一事而數見者。如欒巴郭憲佛圖澄。皆噀酒救火之類。有事相類者。如口吃有韓非等十三人。酒量有于定國等十一人之類。有姓名同者。如兩張禹兩李光進之類。然如蕭詧惡婦人。劉邕嗜瘡痂之類。又各自爲條。不相比附。則未詳其體例何取也。其曰雞肋。殆偶然記錄。成此一册。而又未能博採諸書。勒成完帙故。故有取於食之無味。棄之可異之意歟。明陳禹謨之駢志。國朝方中德之古事比。其體例實例實於此。類事家之有此。猶史家之有紀事本末。皆於古式之外別剏一格。而後來竟不能廢者也。故錄存之著其所自始焉。
</p><br/></div></body></html>