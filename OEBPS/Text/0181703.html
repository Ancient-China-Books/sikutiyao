<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->明藝文志 五卷
</h2><p>
<!--no:-->國朝尤侗撰。侗字展成。號悔菴。又稱艮齋。又號西堂。長洲人。由跋貢生任永平府推官。康熙己未。召試博學鴻詞。授翰林院檢討。官至侍講。是編卽其初入翰林纂修明史之志稿也。凡易類二百六十八部。書類一百五部。詩類九十部。禮類一百六十一部。樂類八十四部。春秋類一百五十七部。孝經類三十部。諸經類八十二部。四書類一百七十七部。小學類一百八十三部。正史類四百七十一部。稗史類一百十部。傅記類二百五十部。典故類二百四十六部。地理類五百九十一部。譜系類一百四部。儒家類五百十一部。道家類一百十部。釋家類二百二十部。農家類八十七部。法家類五十一部。兵家類六十六部。小說類三百七十一部。五行類八十二部。藝術類二百十三部。奏議類二百九十八部。詩文類一千六百四十五部。選纂類三百七十八部。所摭拾旣多挂漏。又往往不載卷數。及撰人姓名。其例惟載有明一代著作。而前史所載則不錄。蓋用劉知幾之說。然如朱鑑朱子易說。薛季宣書古文調。（案原本作薛士龍。卽季宣之字也。）鄭敷文書說。段昌武毛詩集解。張虙月令解。傅崧卿夏小正解。余允文尊孟辨。楊伯嵒九經韻補。（案原本誤作楊嵒。蓋偶脫一字。）徐子光蒙求補註。胡舜陟孔子編年。陳埴木鐘集。（案原本誤作陳植。）邱濬牡丹榮辱志。（案此邱濬與明大學士邱濬同姓名。故侗誤以爲明人。）陳思海棠譜。龐元英談藪。陳郁藏一話腴。陳應行吟窗雜錄。潘用牧記纂淵海。蕭恭文錦繡萬花谷。章如愚山堂考索。皆灼然宋人。朱公遷詩傳疏義。四書通旨。史伯璿四書管窺。毛應龍周禮集傳。程端禮程氏家塾讀書分年日程。陸輔之吳中舊事。王惲中堂紀事。玉堂嘉話。潘昂霄河源志。（案原本誤作潘昂。）王楨農書。張養浩三事忠告。盛如梓老學叢談。李冶測圓海境。危亦林得效方。范梈木天禁語。以及周伯琦。楊允孚。李存。吳海。陳基。諸集。皆灼然元人。甚至袁昂書評。收及南齊之人。而荀悅漢紀。袁宏後漢紀。爲黃省曾所刻。管子。韓子。爲趙用賢所刻。皆但有刊版之功。並無註書之事。而以爲黃省曾兩漢紀。趙用賢管子韓子。是某人所刊。卽署某人。恐有明一代之書版。志不勝收矣。諸史之志。惟宋史蕪雜荒謬。不足爲憑。此志又出宋志之下。後來欽定明史。削侗此稿。重加編定。固至允之鑒也。
</p><br/></div></body></html>