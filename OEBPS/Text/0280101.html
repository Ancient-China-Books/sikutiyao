<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 記纂淵海 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->記纂淵海 一百卷
</h2>
<!--ed:-->兩淮馬裕家藏本
<p>
<!--no:-->宋潘自牧撰。據浙江通志。自牧金華人。慶元元年進士。官龍游令。此本題曰教授。蓋其著書時官也。是書分門隸事。與諸家略同。惟一百卷中。敘大道者五卷。敍地理者二十卷。敍人事者六十四卷。敍物類者僅十一卷。詳其大而略其細。與他類書小異。其郡縣一部。以臨安爲首。蓋據南渡割裂之餘。而五嶺兩川之後。更及開封諸府。東京全盛之舊。亦與方輿勝覽諸書。删淮以北不載者。體例有殊。其中性行議論部。子目未免瑣碎。然亦不失爲賅備也。此本刻於萬曆已卯。卷首於自牧名後。題中憲大夫大名府前監察御史東魯王嘉賓補遺字。則亦如陳禹謨之改北堂書鈔。已非自牧之舊。又陳文燧序。稱其先世求之閩蜀。得其閃編。周流吳越。復購後編。此本不分前後編。蓋復經合併。益失其眞。序又稱中葉零替。蠹魚殘闕。戊寅冬承乏畿南。公暇謬爲補註。剝落太甚者。屬別駕蔡公。司理顧公。學博吳君。采輯諸書。補闕序次。一日示諸太守越峯王公。邑令吳君。願捐俸梓之云云。以其卷首列名考之。別駕蔡公。爲大名府通判蔡之奇。司理顧公。爲推官顧爾行。學博吳君。則有府學訓導吳騰龍。魏縣教諭吳嶙二人。不知誰指。邑令吳君。爲南樂縣知縣吳定。太守王公。當卽嘉賓。是補此書者。爲文燧及蔡之奇等三人。嘉賓特爲刊版。未嘗操筆。與題名亦互相牴牾。蓋明人書帕之本。稱校稱補。率隨意塡刻姓名。不足爲憑。亦不足爲異。其出自誰手。無庸究詰。要其根柢。則固宋人之舊帙耳。<br/>
</p></div></body>
</html>