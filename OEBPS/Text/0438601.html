<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十九 詩文評類二 師友詩傳錄 一卷 續錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->師友詩傳錄 一卷
<!--ti:-->續錄 一卷
</h2>
<!--ed:-->編修程晉芳家藏本
<p>
<!--no:-->師友詩傳錄。國朝郎廷槐編。續錄。國朝劉大勤編。二人皆學詩於新城王士禎。各述其師說。以成其書。以郎錄在前。故劉錄稱續焉。郎錄雖以士禎爲主。而亦兼質於平原張篤慶鄒平張實居。故毎一問而三荅。其稱歷友者。篤慶之號。稱蕭亭者。實居之號也。篤慶於士禎爲中表。所著有崑崙山房集。實居於士禎爲婦兄。所著有蕭亭詩集。士禎皆嘗論次之。故三人所荅。或共明一義。或各明一義。然大旨皆不甚相遠。中閒如篤慶荅古詩十九首一條。歷引玉臺新詠。文心雕龍。證爲枚乘所作。而力駁遊戲宛洛詞兼東京之說。然考鍾嶸詩品。稱去者日以疎四十五首。舊疑是建安中曹王所製。客從遠方來。橘柚垂華實。亦爲驚絕矣。嶸與劉勰同時。而稍在徐陵前。其說必有所受。似未可盡懸斷爲西京之作。篤慶又稱文選以十九首爲二十。蓋分燕趙多佳人以下。自爲一章。不知此明張鳳翼之文選纂註。李善及五臣舊本。均不若是。（嚴羽詩話稱玉臺新詠以越鳥巢南枝以下另爲一首。則析一爲二。乃徐陵。非蕭統。然宋本玉臺新詠實不另爲一首。未審羽何以云然。謹附識於此）篤慶誤也。士禎荅樂府一條。稱樂府之名。始於漢初。引高祖三侯之歌。唐山夫人安世房中歌爲證。然樂府始漢武帝。史有明文。漢初實無是名。篤慶又稱樂府主紀功。古詩主言情。實居又稱樂府之異於古詩者。往往敍事古詩貴溫裕純雅。樂府貴遒深勁絕。又其不同也。不知郊祀鐃歌之類。倚聲製詞之樂府也。與詩稍別。淸商平調之類。採詩入律之樂府也。其初本皆古詩。故孔雀東南飛樂府。雜曲歌詞也。而本題曰古詩爲焦仲卿妻作。其序曰時人傷之爲詩云爾。紫騮馬樂府。横吹曲詞也。而吳□樂府解題曰。十五從軍征以下。古詩也。其說甚明。不必以後世之法。遽區分其本始。至君子行爲言理之作。怨歌行乃縁情之什。亦何嘗專敍事乎。又士禎荅稱七言換韻。始於陳隋。案吳均費昶之行路難。蕭子顯之燕歌行。皆已排偶換韻。啓初唐四傑之體。安得云始於陳隋耶。劉錄所載。皆士禎語。如所答大勤問截句一條。稱截句或截律詩前四句。如後二句對偶是也。或截律詩後四句。如起二句對偶是也。非一句一截之謂。又稱此等迂拘之說。總無足從。是矣。然何不云漢人已有絕句。在律詩之前。非先有律詩。截爲絕句。不尤明白乎。（古絕句四章載玉臺新詠第十卷之首）又荅唐人省試排律。本止六韻而止。不知元元皇帝應見詩。未嘗不至八韻。詠靑詩未嘗不四韻。文苑英華。可以覆案。又稱至杜始爲長律。元白又蔓延至百韻。不知杜甫秋日夔府詠懷奉寄鄭監李賓客詩。正一百韻。杜集亦可覆案也。至辨桃無緑葉。認杏有靑枝。乃石延年詩。而云晚唐作。詩苑類格之李淑。乃宋仁宗時人。而云唐李淑。（案以李淑爲唐人。乃沿詩家禁臠之誤）引證偶誤。又其小焉者矣。蓋新城詩派。以盛唐爲宗。而不甚考究漢魏六朝。以神韻爲主。而不甚考究體製。故持論出入。往往不免。然其談詩宗旨。具見於斯。較諸家詩話。所見終爲親切。固不以一眚掩全璧也。郎錄中士禎之語。或鈔出別行。名漁洋定論。劉錄亦有本別行。名古夫于亭詩問。實皆一書。今附存其名。不別著錄焉。<br/>
</p></div></body>
</html>