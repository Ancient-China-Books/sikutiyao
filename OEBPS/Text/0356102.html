<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->花溪集 三卷
</h2><p>
<!--no:-->元沈夢麟撰。夢麟字原昭。吳興人。舉後至元己卯鄉薦。授婺源州學正。遷武康令。至正中解官歸隱。明初以賢良徵。辭不起。應騁入浙閩校文者三。爲會試同考者再。太祖稱之曰老試官。然如其志不可屈。亦不強以仕。年垂九十而卒。夢麟以前朝遺老。不能銷聲滅蹟。自遁於雲山煙水之閒。乃出預新朝貢舉之事。此與楊維楨等之修元史。胡行簡等之修禮書。其蹤蹟相類。以較丁鶴年諸人。當降一格。然身經徵辟。卒不受官。較改節希榮者。終加一等。仍繫諸元。曲諒其本志也。是集爲其玄孫江西按察司僉事淸所編。凡詩文四百二十四篇。夢麟與趙孟頫爲姻家。傳其詩法。七言律體最工。時稱沈八句。劉基早與之遊。嘗寄贈曰。杜陵老去詩千首。陶令歸來酒一罇。其文其人具見於是矣。
</p><br/></div></body></html>