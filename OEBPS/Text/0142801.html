<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 鄴中記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->鄴中記 一卷
</h2>
<!--ed:-->永樂大典本
<p>
<!--no:-->謹按鄴中記舊有二本。其一本二卷。見隋書經籍志。稱晉國子助教陸翽撰。其一本一卷。見陳振孫書錄解題。稱不知撰人名氏。又稱唐志有鄴都故事二卷。肅代時馬温撰。今書多引之。是以爲肅代後人作矣。今考是書所記。有北齊高歡高洋二事。上距東晉之末。已一百三四十年。又寒食一條。引隋杜臺卿玉燭寶典。時代尤不相蒙。陳氏不以爲翽書。似乎可據。然唐歐陽詢藝文類聚。作於太宗貞觀時。徐堅初學記。作於玄宗開元時。所引翽書。皆一一與今本合。又鄴都故事。唐志雖稱肅代時人。而史通書志篇曰。遠則漢有三輔典。近則隋有東都記。南則有宋南徐州記。晉宮闕名。北則有洛陽伽藍記。鄴都故事。則鄴都故事在劉知幾之前。唐志所言。亦不足爲證。以理推之。殆翽書二卷。惟記石虎之事。後人稍摭鄴都故故事以補之。併爲一卷。猶之神農本草。郡列秦名。漢氏黃圖。里標唐號。輾轉附益。漸失本眞。而要其實則一書。觀高歡高洋二條。與全書不類。而與郭茂倩樂府詩集所引鄴都故事。文體相同。則此二條爲後人摭入翽書。明矣。不得以小小舛異。盡擧而歸之唐以後也。原書久佚。陶宗儀說郛所載。寥寥數頁。亦非完本。今以散見永樂大典者。蒐羅薈稡。以諸書互證。删除重複。共得七十二條。排比成編。仍爲一卷。以石虎諸事爲翽本書。其續入諸條。亦唐以前人所紀。棄之可惜。則殿居卷末。別以附錄名焉。是書雖篇帙無多。而敘述典核。頗資考證。如王維和賈至早朝大明宮詩。朝罷須裁五色詔句。李頎鄭櫻桃歌。官軍女騎一千匹。及百尺金梯俯銀漢句。不得此書。皆無從而訓詁也。六朝舊籍。世遠逾稀。斷壁殘璣。彌足爲寶。佚而復存。是亦罕覯之祕笈矣。<br/>
</p></body>
</html>