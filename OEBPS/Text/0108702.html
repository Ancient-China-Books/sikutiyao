<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 逸周書 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->逸周書 十卷
</h2>
<!--ed:-->內府藏本
<p>
<!--no:-->舊本題曰汲冢周書。考隋經籍志。唐藝文志。俱稱此書以晉太康二年得於魏安釐王冢中。則汲冢之說。其來已久。然晉書武帝紀。及荀勗束晳傳。載汲郡人不準。所得竹書七十五篇。具有篇名。無所謂周書。杜預春秋集解後序。載汲冢諸書。亦不列周書之目。是周書不出汲冢也。考漢書藝文志。先有周書七十一篇。今本比班固所紀。惟少一篇。陳振孫書錄解題稱凡七十篇。敍一篇。在其末。京口刊本始以序散入諸篇。則篇數仍七十有一。與漢志合。司馬遷紀武王克商事。亦與此書相應。許愼作說文。引周書大翰若翬雉。又引周書豲有爪而不敢以撅。馬融註論語。引周書月令。鄭元註周禮。引周書王會。註儀禮引周書北唐以閭。皆在汲冢前。知爲漢代相傳之舊。郭璞註爾雅。稱逸周書。李善文選註所引。亦稱逸周書。知晉至唐初。舊本尚不題汲冢。其相沿稱汲冢者。殆以梁任昉得竹簡漆書。不能辨識。以示劉顯。顯識爲孔子删書之餘。其時南史未出。流傳不審。遂誤合汲冢竹簡爲一事。而修隋志者誤採之耶。鄭元祐作大戴禮後序。稱文王宮人篇。與汲冢周書官人解相出入。汲冢書出於晉太康中。未審何由相似云云。殊失之不考。文獻通考所引李燾跋。及劉克莊後村詩話。皆以爲漢時本有此書。其後稍隱。賴汲冢竹簡出。乃得復顯。是又心知其非。而巧爲調停之說。惟舊本載嘉定十五年丁黼跋。反覆考證。確以爲不出汲冢。斯定論矣。其書載有太子晉事。則當成於靈王以後。所云文王受命稱王。武王周公私計東伐。俘馘殷遺。暴殄原獸。輦括寶玉。動至億萬。三發下車。懸紂首太白。又用之南郊。皆古人必無之事。陳振孫以爲戰國後人所爲。似非無見。然左傳引周志勇則害上。不登於明堂。又引書愼始而敬終。終乃不困。又引書居安思危。又稱周作九刑。其文皆在今書中。則春秋時已有之。特戰國以後。又輾轉附益。故其言駁雜耳。究厥本始。終僞三代之遺文。不可廢也。近代所行之本。皆闕程寤秦陰九政九開劉法文開保開八繁箕子耆德月令十一篇。餘亦文多佚脫。今考史記楚世家引周書欲起無先。主父偃傳引周書安危在出令。存亡在所用。貨殖傳引周書農不出則乏其食。工不出則乏其事。商不出則三寶絕。虞不出則財匱少。漢書引周書無爲創首。將受共咎。又引周書天予不取。反受其咎。唐六典引周書湯放桀。大會諸侯。取天子之璽。置天子之座。今本皆無之。蓋皆所佚十一篇之文也。觀李燾所跋。已有脫爛難讀之語。則宋本已然矣。<br/>
</p></div></body>
</html>