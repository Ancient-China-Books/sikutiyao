<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易傳註 七卷 坿周易筮考 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易傳註 七卷
<!--st:--><font size="-1">坿</font>周易筮考 一卷
</h2>
<!--ed:-->直隸總督採進本
<p>
<!--no:-->國朝李塨撰。塨字剛主。號恕谷。蠡縣人。康熙庚午舉人。官通州學正。是編大旨。謂聖教罕言性天。乾坤四德。必歸人事。以下屯建侯蒙初筮。毎卦亦皆以人事立言。陳摶龍圖劉牧鉤隱以及探無極。推先天者。皆使易道入於無用。參同契三易洞璣諸書。皆異端方技之傳。其說適足以亂易。卽五行勝負分卦直日一世二世三世四世諸說。亦皆於三聖所言之外。再出枝節。故其說頗爲淳實。不渉支離恍惚之談。其駁卦變之說。發例於訟卦彖辭。駁河圖洛書之說。發例於繫辭傳。駁先天八卦之說。發例於說卦傳。其餘則但明經義。不復駁正舊文。其凡例論先儒辨難。卷不勝載。惟甚有關者。始不得已而辨之也。大抵以觀象爲主。而亦兼用互體。於古人多採李鼎祚集解。於近人多取毛奇齡仲氏易圖書原舛編。胡渭易圖明辨。其自序排擊諸儒。雖未免過激。然明自隆萬以後。言理者以心學竄入易學。率持禪偈以詁經。言數者奇偶與黑白遞相推衍。圖日積而日多。反置象占辭變吉凶悔吝於不問。其蠹蝕經術。實弊不勝窮。塨引而歸之人事。深得聖人垂教之旨。其矯枉過直。懲羹吹齏者。分別觀之。不以詞害意可矣。<br/>
</p></div></body>
</html>