<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->子部五十
<!--sf:-->小說家類一
</font><h2>
<!--ti:-->雲仙雜記 十卷
</h2><p>
<!--no:-->舊本題唐金城馮贄撰。贄履貫無可考。其書雜載古今逸事。如所稱戴逵雙柑斗酒往聽黃鸝之類。詩家往往習用之。然實僞書也。無論所引書目。皆歷代史志所未載。卽其自序。稱天復元年所作。而序中乃云天祐元年。退歸故里。書成於四年之秋。又數歲始得終篇。年號先後亦復顚倒。其爲後人依託。未及詳考明矣。案陳振孫書錄解題。有馮贄雲仙散錄一卷。亦有天復元年序。振孫稱其記事造語。如出一手。疑贄爲子虛烏有之人。洪邁容齋隨筆。趙與旹賓退錄。所說亦皆相類。然不能指爲何人作。張邦基墨莊漫錄。云近時傳一書。曰龍城錄。乃王性之僞爲之。又作雲仙散錄。尤爲怪誕。又有李歜註杜甫詩。註東坡詩。皆性之一手。殊可駭笑。然則爲王銍所作無疑矣。惟陳振孫稱雲仙散錄一卷。此乃作雲仙雜記十卷。頗爲不同。然孔傳續六帖所引散錄。驗之皆在此書中。其爲一書無疑。卷數則陳氏誤記。書名則後人追改也。此本爲葉盛菉竹堂所刊。較說郛諸書所載。多原序一篇。其書未經删削。較他本獨爲完備。今據以著錄焉。
</p><br/></div></body></html>