<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 御纂周易折中 二十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->御纂周易折中 二十二卷
</h2>
<p>
<!--no:-->康熙五十四年聖祖仁皇帝御纂。自宋以來。惟說易者至夥。亦惟說易者多岐。門戸交爭。務求相勝。遂至各倚於一偏。故數者易之本。主數大過。使魏伯陽陳摶之說。竄而相雜。而易入於道家。理者易之蘊。主理太過。使王宗傳楊簡之說。溢而旁出。而易入於釋氏。明永樂中。官修易經大全。龐雜割裂。無所取裁。由羣言淆亂。無聖人以折其中也。我聖祖仁皇帝道契羲文。心符周孔。幾餘典學。深見彌綸天地之源。詔大學士李光地採摭羣言。恭呈乙覽。以定著是編。冠以圖說。殿以啓蒙。未嘗不用數。而不以盛談河洛。致晦玩占觀象之原。冠以程傳。次以本義。未嘗不主理。而不以屏斥讖緯。併廢互體變爻之用。其諸家訓解。或不合於伊川紫陽。而實足發明經義者。皆兼收采。不病異同。惟一切支離幻渺之說。咸斥不錄。不使溷四聖之遺文。蓋數百年分朋立異之見。至是而盡融。數千年畫卦繫辭之旨。乃至是而大彰矣。至於經傳分編。一從古本。尤足正費直以來割裂綴附之失焉。<br/>
</p></div></body>
</html>