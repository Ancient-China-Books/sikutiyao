<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 御定淸文鑑 三十二卷 補編 四卷 總綱 八卷 補總綱 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->御定淸文鑑 三十二卷
<!--ti:-->補編 四卷
<!--ti:-->總綱 八卷
<!--ti:-->補總綱 二卷
</h2>
<p>
<!--no:-->乾隆三十六年奉敕撰。我國家發祥長白。實金源之舊疆。金史章宗本紀。載明昌五年。以葉魯谷神始製國字。詔依倉頡立廟例。祀於上京。又選舉志。稱進士科以策論試國人。用國字爲程文。陶宗儀書史會要。則稱金太祖命完顏希尹撰國字。其後熙宗。亦製字竝行。希尹所製。謂之大字。熙宗所製。謂之小字。其字體波磔繁密。頗類籀文。當時必有字書。今已無考。惟趙崡石墨鐫華。所載天會十二年。都統經略郎君行記一篇。僅存其形製而已。蓋有元一統之後。其法漸不傳也。我太祖高皇帝。肇建丕基。命巴克什額爾德尼。以蒙古字聯綴國語成句。尚未別爲書體。太宗文皇帝。始命巴克什庫爾纏。剏造國書。以十二字頭。貫一切音。因音而立字。合字而成語。今內閣所貯舊籍。<span class="jiazhu">今謂之老檔。</span>卽其初體。厥後增加圈點。音義益詳。亦如籀變小篆。隸變八分。踵事而增。以日趨於精密。我聖祖仁皇帝。慮口傳筆授。或有異同。乃命別類分門。一一排纂。勒爲淸文鑑一書。以昭法守。惟未及音譯其文。皇上復指授館臣。詳加增定。爲部三十有五。子目二百九十有二。每條皆左爲國書。右爲漢語。國書之左。譯以漢音。用三合切韻。漢書之右。譯以國書。惟取對音。以國書之聲。多漢字所無。故三合以取之。漢字之聲。則國書所具。故惟用直音也。至於欽定新語。一一載入。尤爲詳備。蓋字者孳也。許愼說文九千餘字。李登聲類。已增至一萬一千五百二十字。<span class="jiazhu">案聲類今無其書。此據封演聞見記。</span>陸法言切韻。一萬二千五十六字。陳彭年等重修廣韻。已增至二萬六千一百九十四字。呂忱字林。丁度集韻。以下更莫能殫記。是由名物日繁。記載遂不能不備。聖人制作。亦因乎勢之自然。爲事之當然而已。伏而讀之。因漢文可以通國書。因國書可以通漢文。形聲訓詁。無所不具。亦可云包羅巨細。辯別精微者矣。書中體例。兼列字體字音。宜入訓詁類中。然譯語得音。駢音爲字。與訓詁之但解音義者不同。故仍列諸字書類焉。<br/>
</p></div></body>
</html>