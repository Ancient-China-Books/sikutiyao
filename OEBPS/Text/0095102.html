<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 元音統韻 二十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->元音統韻 二十八卷
</h2>
<!--ed:-->浙江巡撫採進本
<p>
<!--no:-->明陳藎謨撰。其門人胡邵瑛增修。凡通釋二卷。類音六卷。統韻十卷。古韻疏二卷。唐韻疏二卷。共二十二卷。其後六卷爲字彙補。則國朝吳任臣所撰。范廷瑚補入者也。其通釋詳論七音三十六母。本邵子皇極經世。天聲地音之法。推爲四聲經緯圖。以標舉條貫。其類音取梅膺祚字彙諸部。删其訓釋。而各註以韻部音紐。以便檢核。其統韻平上去三聲。各分三十六部。入聲分二十部。每部之字。各以三十六母爲序。其部母改用一弓二枵三亂四居之屬。分合易置。全改廣韻以來之舊。其古韻流用吳棫叶音之說。實非古韻。唐韻疏用近韻一東二冬三江之部。而以字母顛倒之。亦非唐韻。蓋於辨別等韻。或偶有所得。而於音學源流。則未之有考也。其字彙補六卷。多收俗字。未爲精核。旣附此書以見。今亦不別著錄焉。<br/>
</p></div></body>
</html>