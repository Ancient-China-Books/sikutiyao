<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 芸隱橫舟稾 一卷 芸隱倦遊稾 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->芸隱橫舟稾 一卷
<!--ti:-->芸隱倦遊稾 一卷
</h2>
<!--ed:-->編修汪如藻家藏本
<p>
<!--no:-->宋施樞撰。樞字知言。芸隱其號也。丹徒人。嘉熙時嘗爲浙東轉運司幕屬。又嘗爲越州府僚。橫舟稾首有嘉熙庚子自序一首。倦游稾前有丙申自序一首。考其紀年。倦游稾當成於橫舟稾前。而原本以橫舟稾爲首。厲鶚宋詩紀事。亦祇載有橫舟稾。而不及倦游稾。蓋以橫舟稾篇什較多。故以爲主。於倦游稾特從附載之例也。宋八編江湖小集。已收入其託。此乃其別行之本。別集中有漕闈揭曉後述懷一首。蓋當時曾舉進士而未第。其自序稱萍氾不羈。每多感賦。至市橋見月之句。若有悟解。今考集中見月詩云。樓臺叠翠繞淸溪。淺澹雲邊月一眉。行到市聲相接處。傍橋燈火未多時。亦屬尋常賦咏。未見有超詣之處。不知何以矜詡若是。至其他登臨酬贈之作。雖乏氣格。而神韻尚爲淸婉。在江湖詩派中。固猶爲庸中佼佼矣。<br/>
</p></div></body>
</html>