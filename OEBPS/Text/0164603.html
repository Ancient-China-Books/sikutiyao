<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十三 地理類存目六 天府廣記 四十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十三
<!--sf:-->地理類存目六
</font><h2>
<!--ti:-->天府廣記 四十四卷
</h2>
<!--ed:-->編修勵守謙家藏本
<p>
<!--no:-->國朝孫承澤撰。承澤有尚書集解。已著錄。是書以京畿事實。分類編輯。凡建置府治學宮城池宮殿各一卷。壇廟四卷。官署二十三卷。其中倉場漕務附戶部。選擧貢院附禮部之類。又各以所屬繫錄人物二卷。名勝川渠名蹟寺廟石刻陵園各一卷。賦一卷。詩三卷。全用志乘之體。承澤所作春明夢餘錄。多記明事。是編則上該歷代。下迄於明。爲例稍殊。其中如因工部而及修築。遂併淮黃形勢而詳述之。則是南河而非北都。因禮部而及儀注。因併貴賤章服而縷載之。則是會典而非地志。且旣以天府爲名。自應以地爲限。乃明建都在永樂時。而內閣題名。上溯洪武之初。移石鼓入大都在元時。而石鼓歌兼收韓愈韋應物蘇軾鳳翔所作。如斯之類。皆務博貪多。未免失之泛濫。至於六科條下。自載其奏疏。名蹟類中。自載其別業。如斯之類。亦未免明人自炫之習。他如人物門成德傳末。附載德殉難時與馬世奇書。有在都縉紳盡如光含萬孫北海。天下事尚可爲之語。含萬卽光時亨字。以給事中從賊。後爲福王所誅者也。以德之剛直明決。與時亨承澤。決非氣類。未必肯作是語。如斯之類。或不免有所依託。李國禎降賊拷死。具載諸書。而以爲棄城遁去。賊追殺之。如斯之類。或不免傳聞失實。前卷以翰林院爲元光祿寺。後卷又以翰林院爲元鴻臚寺。如斯之類。或不免小有牴牾。核其全書。大抵瑕多而瑜少也。<br/>
</p></div></body>
</html>