<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 金陀稡編 二十八卷 續編 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->金陀稡編 二十八卷
<!--ti:-->續編 三十卷
</h2>
<!--ed:-->兩淮鹽政採進本
<p>
<!--no:-->宋岳珂撰。珂有九經三傳沿革例。已著錄。是編爲辨其祖岳飛之冤而作。珂別業在嘉興金陀坊。故以名書。稡編成於嘉定戊寅。續編成於紹定戊子。稡編凡高宗宸翰三卷。鄂王行實編年錄六卷。鄂王家集十卷。籲天辨誣五卷。天定錄三卷。籲天辨誣者。記秦檜等之鍛鍊誣陷。每事引當時記載之文。如熊克中興小歷。王明淸揮麈錄之類。而珂各繫辨證。天定錄者。則飛經昭雪之後。朝廷復爵襃封諡議諸事也。續編凡朱高宗宸翰摭遺一卷。絲綸傳信錄十一卷。天定別錄四卷。百氏昭忠錄十四卷。絲綸傳信錄者。飛受官制劄。及三省文移劄付。天定別錄者。岳雲岳雷岳霖岳甫岳琛等辨誣復官告制劄。及給還田宅諸制。百氏昭忠錄者。飛歷陣戰功。及歷官政績經綸。於國史及宋人劉光祖等所作碑刻行實。黃元振等所編事蹟。以次彙敍者也。其宸翰拾遺中舞劍賦。乃唐喬潭之作。因高宗御書以賜。故亦載焉。編首自序。稱況當規恢大有爲之秋。魚復之圖。穀城之略。豈無一二可俎豆於斯世。檢其所當行。稽其所可驗。而勿視之芻狗之已陳云云。殆開禧敗衂之後。端平合擊以前。時局又漸主戰。故珂云爾也。其書歲久散佚。元至正二十三年。重刻於江浙行省。陳基爲之序。又有戴洙後序。稱舊本佚闕。徧求四方。得其殘編斷簡。參互考訂。復爲成書。故書中脫簡闕文。時時而有。明嘉靖中刻本。並仍其舊。今無從考補。亦姑仍嘉靖舊刻錄之焉。<br/>
</p></div></body>
</html>