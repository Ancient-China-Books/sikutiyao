<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 吳中水利書 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->吳中水利書 一卷
</h2>
<!--ed:-->兩江總督採進本
<p>
<!--no:-->宋單鍔撰。鍔字季隱。宜興人。嘉祐四年進士。歐陽修知擧時所取士也。得第以後。不就官。獨留心於吳中水利。嘗獨乘小舟。往來於蘇州常州湖州之閒。經三十餘年。凡一溝一瀆。無不周覽其源流。考究其形勢。因以所閱歷。著爲此書。元祐六年。蘇軾知杭州日。嘗爲狀進於朝。會軾爲李定舒亶所劾。逮赴御史臺鞫治。其議遂寢。明永樂中。夏原吉疏吳江水門。濬宜興百瀆。正統中。周忱修築溧陽二壩。皆用鍔說。嘉靖中。歸有光作三吳水利錄。則稱治太湖不若治松江。鍔欲修五堰。開夾苧干瀆。以絕西來之水。使不入太湖。不知揚州藪澤。天所以瀦東南之水也。水爲民之害。亦爲民之利。今以人力遏之。就使太湖乾枯。於民豈爲利哉。其說稍與鍔異。蓋歲月綿邈。陵谷變遷。地形今古異宜。各據所見以爲論。要之。舊法未可全執。亦未可全廢。在隨時消息之耳。蘇軾進書狀。載東坡集五十九卷中。此書卽附其後。書中有併圖以進之語。載於其上。加貼黃云。其圖畫得草略。未敢進上。乞下有司計會單鍔別畫。此本删此貼黃。惟存別畫二字。自爲一行。蓋此書久無專刻。志書從東坡集中錄出。此本又從志書錄出。故輾轉舛漏如是也。<br/>
</p></div></body>
</html>