<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪汝瑮家藏本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->翠屏集 四卷
</h2><p>
<!--no:-->明張以寧撰。以寧有春王正月考。已著錄。是集爲宣德三年所刊。陳璉爲之序。稱以寧文集。爲其子孟晦所編。宋濂序之。詩集爲其門人石光霽所編。劉三吾陳南賓序之。其孫南雄教官隆復以安南稾續版行世。今三序皆冠集首。而詩文集總題光霽編次。嗣孫德慶州訓導淮續編。與序不同。未喻其故。其文神鋒雋利。稍乏渾涵深厚之氣。其詩五言古體。意境淸逸。七言古體。亦遒警。惟惓繡篇洗衣曲等數章。稍未脫元季綺縟之習。近體皆淸新。閒有涉於纖仄者。如次李宗烈韻詩。浮生萬古有萬古。濁酒一杯復一杯之類。然偶一見之。不爲全體之累也。明史文苑傳。稱以寧在元以翰林侍讀學士知制誥。在朝宿儒虞集歐陽元揭傒斯黃溍之屬。相繼物故。以寧有俊才博學強記。擅名於時。人呼小張學士云云。則以寧兼以文章顯。不但以春秋名家。徐泰詩談。稱以寧詩高雅俊逸。超絕畦珍。如翠屏千仞。可望而不可躋。雖推挹稍過。然亦幾乎近似矣。
</p><br/></div></body></html>