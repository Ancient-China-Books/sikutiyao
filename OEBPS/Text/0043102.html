<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十二 禮類四 三禮圖集注 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十二
<!--sf:-->禮類四
</font><h2>
<!--ti:-->三禮圖集注 二十卷
</h2>
<!--ed:-->內府藏本
<p>
<!--no:-->宋聶崇義撰。崇義洛陽人。周顯德中累官國子司業。世宗詔崇義參定郊廟祭玉。因取三禮舊圖。凡得六本。重加考訂。宋初上於朝。太祖覽而嘉之。詔頒行。考禮圖始於後漢侍中阮諶。其後有梁正者。題諶圖云。陳留阮士信。受學於潁川綦母君。取其說爲圖三卷。多不案禮文。而引漢事。與鄭君之文。違錯正稱。隋書經籍志。列鄭元及阮諶等三禮圖九卷。唐書藝文志。有夏侯伏朗三禮圖十二卷。張鎰三禮圖九卷。崇文總目。有梁正三禮圖九卷。宋史載吏部尚書張昭等奏云。四部書目。內有三禮圖十二卷。是開皇中敕禮部修撰。其圖第一第二題云梁氏。第十後題云鄭氏。今書府有三禮圖亦題梁氏鄭氏。則所謂六本者。鄭元一。阮諶二。夏侯伏朗三。張鎰四。梁正五。開皇所撰六也。然勘驗鄭志。元實未嘗爲圖。殆習鄭氏學者。作圖歸之鄭氏歟。今考書中宮室車服等圖。與鄭注多相違異。卽如少牢饋食。敦皆南首。鄭注云。敦有首者。尊者器飾也。飾蓋象龜。周之制。飾器必以其類。龜有上下甲。此言敦之上下。象龜上下甲。蓋者意擬之辭。而是書敦與簠簋。皆作小龜。以爲蓋頂。是一器之微。亦失鄭意。沈括夢溪筆談。譏其犧象尊黃目尊之誤。歐陽修集古錄。譏其簋圖與劉原甫所得眞古簋不同。趙彥衞雲麓漫鈔。譏其爵爲雀背承一器。犧象尊作一器繪牛象。林光朝亦譏之曰。聶氏三禮圖。全無來歷。穀璧側畫穀。蒲璧則畫蒲。皆以意爲之。不知穀璧。止如今腰帶胯上粟文耳。是宋代諸儒。亦不以所圖爲然。然其書鈔撮諸家。亦頗承舊式。不盡出於杜撰。淳熙中陳伯廣嘗爲重刻。題其後云。其圖度未必盡如古昔。苟得而考之。不猶愈於求諸野乎。斯言允矣。今姑仍其舊帙錄之。以備一家之學。此書世所行者。爲通志堂刊本。或一頁一圖。或一頁數圖。而以說附載圖四隙。行款參差。尋覽未便。惟內府所藏錢曾也是園影宋鈔本。每頁自爲一圖。而說附於後。較爲淸整易觀。今依仿繕錄焉。<br/>
</p></div></body>
</html>