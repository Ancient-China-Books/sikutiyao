<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->史部二十七
<!--sf:-->地理類四
</font><h2>
<!--ti:-->宣和奉使高麗圖經 四十卷
</h2><p>
<!--no:-->宋徐兢撰。兢字明叔。號自信居士。是書末附其行狀。稱甌寧人。文獻通考則作和州歷陽人。思陵翰墨志又作信州徐兢。似當以行狀爲確。通考又稱兢爲鉉之裔。自題保大騎省世家。考王銍默記。稱徐鉉無子。惟鍇有後。居攝山前。開茶肆。號徐十郞。鉉鍇誥敕尚存。則通考亦誤傳也。據兢行狀。宣和六年。高麗入貢。遣給事中路允迪報聘。兢以奉議郞爲國信使提轄人船禮物官。因撰高麗圖經四十卷。還朝後。詔給札上之。召對便殿。賜同進士出身。擢知大宗正事。兼掌書學。後遷尚書刑部員外郞。其書分二十八門。凡其國之山川風俗典章制度。以及接待之儀文。往來之道路。無不詳載。而其自序。尤拳拳於所繪之圖。此本但有書而無圖。已非完本。然前有其姪蕆題詞一首。稱書上御府。其副藏家。靖康丁未。兵亂失之。後從醫者得其本。惟海道二卷無恙。又述兢之言。謂世傳其書。往往圖亡而經存。欲追畫之。不果就。乃以所存者刻之澂江郡齋。周煇淸波雜志亦稱兢仿元豐中王雲所撰雞林志。爲高麗圖經。物圖其形。事爲其說。蓋徐素善丹靑也。宣和末。老人在歷陽。（案此老人字。疑爲先人之譌。蓋指其父邦也。）雖得見其書。但能鈔其文。略其繪事。乾道中。刊於江陰郡齋者。卽家閒所傳之本。圖亡而經存。蓋兵火後。徐氏亦失元本云云。是宋時已無圖矣。又張世南游宦記聞曰。高麗是年有請於上。願得能書者至國中。於是以徐兢爲國信使禮物官。則兢之行。特以工書遺。而留心記載乃如是。今其篆書無一字傳世。惟此編僅存。考魏了翁鶴山集。稱兢篆於說文解字以外。自爲一家。雖其名兢字。見於印文者。亦與篆法不同云云。則篆乃滅裂古法者。宜不爲後人所藏弆。然此編已足以傳兢。雖不傳其篆可也。
</p><br/></div></body></html>