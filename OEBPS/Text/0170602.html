<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 欽定大淸會典則例 一百八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->欽定大淸會典則例 一百八十卷
</h2>
<p>
<!--no:-->乾隆二十九年奉敕撰。與大淸會典同時告成。會典原本。以則例散附各條下蓋沿歷代之舊體。至是乃各爲編錄。使一具政令之大綱。一備沿革之細目。互相經緯。條理益明。考周禮爲一代之典制。而六官所職。其文頗略。其見於諸書者。如都城之廣狹。左傳稱先王之制。大都不過參國之一。中五之一。小九之一。逸周書作雒解。稱大縣城方王城三之一。小縣城方王城九之一。其文相合。當爲周之舊典。而周禮無之。又太子生之禮。左傳稱接以太牢。卜士負之。士妻食之。禮記內則所載。文雖稍詳。其事並同。當亦爲周之舊典。而周禮亦無之。知周禮擧其要。而度數節次之詳。則故府別有其記載。與六典相輔。又左傳載王以鞏伯宴而私賄之。使相告之曰。非禮也勿籍。知當日王室之禮。或改於舊。必籍而記之。以爲故事。其書雖不傳。其文則旁見側出。散在古籍者尚灼然可考也。然則會典之外。別爲則例。正三代之古義矣。其閒隨時損益之迹。悉出聖人之化裁。蓋帝王剏制顯庸。有百世不變之大經。詩所謂不愆不忘。率由舊章是也。有因時制宜之大用。記所謂一張一弛。文武之道是也。卽政典之因革。以仰窺皇心之運量。精一執中。具昭於是。豈徒備掌故而已哉。<br/>
</p></div></body>
</html>