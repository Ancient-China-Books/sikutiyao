<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 甕牖閒評 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->甕牖閒評 八卷
</h2>
<!--ed:-->永樂大典本
<p>
<!--no:-->案甕牖閒評宋史藝文志及晁公武陳振孫諸家俱未著錄。惟李燾續通鑑長編考異內。閒引其書。明代文淵閣書目亦有此書一部一册。而均未詳姓名時代。永樂大典散載入各韻中。亦不題撰人。今考袁燮絜齋集。有所作其父墓表云。先公諱文。字質甫。四明鄞人。幼喜讀書。不汲汲於科名。而惟務勤學。有雜著一編。曰甕牖閒評。又燮集載其曾祖知隨州。曾祖妣石氏臂痛。其祖延醫修佛。及其父諸軼事。皆與是編所紀相合。則爲袁文所撰無疑也。其書專以考訂爲主。於經史皆有辨論。條析同異。多所發明。而音韻之學。尤多精審。凡偏旁點畫。反切訓詁。悉能剖別於毫釐疑似之閒。其所載典故事實。亦首尾完具。往往出他書所未備。雖徵引旣繁。不無小誤。如謂漢書敍傳稱袁盎爲子絲。疑傳中字絲爲脫文。不知敍傳以四言爲句。故加子字以成文。如史記項羽本紀稱字羽。而自敍亦作子羽。是其例也。又謂古人日暮倚脩竹。佳人殊未來。所稱佳人乃賢人。考日暮倚脩竹。乃杜甫佳人詩。云非婦人已謬。佳人殊未來。乃江淹擬休上人怨別詩。合爲一篇。尤非。至於不知腹猶果然出莊子。不知鼠姑爲牡丹。不知屠蒯杜蒯乃聲之轉。如包胥之爲勃蘇。亦均失之眉睫之前。而大致賅洽。實考據家之善本。惜其在宋世已罕流傳。迄明遂佚。藏書家至不能舉其名。又文之子燮。孫甫。史皆有傳。而獨不及文。其行事亦幾不可考。今幸從沈埋剝蝕之餘。復加釐訂。排比成編。使其姓名學問。不致終沒於來世。亦可知顯晦之自有其時矣。原書卷帙不可考。今所輯者尚四百餘則。條目頗爲紛雜。謹依類詮次。分爲八卷。一卷論經。二卷論史。三卷論天文地理人事之類。四卷專論小學。五卷論詩詞書畫之類。六卷論飲食衣服器用宮室之類。七卷論釋道技術物產之類。而以雜論因果怪異。及自記之語終焉。<br/>
</p></body>
</html>