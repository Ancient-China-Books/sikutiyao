<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 文定集 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->文定集 二十四卷
</h2>
<!--ed:-->永樂大典本
<p>
<!--no:-->宋汪應辰撰。應辰字聖錫。信州玉山人。初名洋。紹興五年登進士第一。高宗爲改此名。初授鎮東軍僉判。後官至敷文閣學士四川制置使。知成都府。應辰少從喩樗張九成呂本中胡安國諸人遊。又與呂祖謙張栻相善。於朱子爲從表叔。朱子嘗往來商搉。故孝經刊誤。援應辰之言以爲據。應辰授敷文閣待制。亦舉朱子以自代契分特深。其學問具有淵源。又官秘書省正字時。以上書忤秦檜。困頓州郡者凡十七年。史稱其直言無隱。於吳芾王十朋陳良翰諸人中。最爲骨鯁。其立身亦具有本末。宋史藝文志。載其集五十卷。明初已罕流傳。宏治中程敏政。於內閣得其本。以卷帙繁重。不能盡錄。乃摘鈔其要。編爲廷試策一卷。奏議二卷。內制一卷。雜文八卷。嘉靖閒。其鄉人夏浚刻之。又附以遺事志傳等文。凡二卷。今世所行。皆從程本傳錄。不見完帙者已二三百年。今考永樂大典所載。爲程本不載者。幾十之四五。蓋姚廣孝等所據之本。旣敏政所見之內閣本。而敏政取便鈔錄所採太狹。故鉅製鴻篇。多所挂漏。謹以浙江所購程本。與永樂大典。互相比較。除其重複。增所未備。勒爲二十四卷。較五十卷之舊。業已得其大半。計其精華。亦約略具於是矣。<br/>
</p></body>
</html>