<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 蠹齋鉛刀編 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->蠹齋鉛刀編 三十二卷
</h2>
<!--ed:-->編修汪如藻家藏本
<p>
<!--no:-->宋周孚撰。孚字信道。濟南人。寓家丹徒。乾道二年進士。官眞州教授。集首有京口陳珙序。稱遺文共三十卷。儀眞縣志竝同。而鄜延解百禴跋語。又稱三十二卷。與今集本相合。蓋珙序專指詩文而言。末二卷爲非詩辨妄。原自別本單行。百禴取以附人。故通爲三十二卷耳。又宋詩紀事。稱孚卒後。辛棄疾刊其集。今考集中。多與棄疾贈答之作。然絕無刊集之文。世所傳本。實淳熙己亥歲。百禴爲鏤版以傳。跋語可證。疑宋詩紀事有誤也。孚七歲通春秋。爲詩初學陳師道。進而學黃庭堅。俱能得其遺矩。詩中分註。自甲戌歲始。距其卒於淳熙初。凡二十餘年。蓋皆其中年之作。學問日進。故大抵詞旨淸拔。無纖仄卑俗之病。文章不事雕繢。而波瀾意度。往往近於自然。至鄭樵作詩辨妄。决裂古訓。橫生臆解。實汩亂經義之渠魁。南渡諸儒。多爲所惑。而孚陳四十二事以攻之。根據詳明。辨證精確。尤爲有功於詩教。今樵書未見傳本。<span class="jiazhu">案經義考載樵此書。註曰未見。</span>而孚書巋然獨存。豈非神物呵護。以延風雅一派哉。是尤可爲寶貴者矣。<br/>
</p></div></body>
</html>