<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 後村集 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->後村集 五十卷
</h2>
<!--ed:-->編修汪如藻家藏本
<p>
<!--no:-->宋劉克莊撰。克莊字潛夫。莆田人。以蔭入仕。官至龍圖閣直學士。諡文定。克莊初受業眞德秀。而晚節不終。年八十。乃失身於賈似道。王士禎蠶尾集。有是集跋。稱其論揚雄作劇秦美新。及作元后誄。蔡邕代作羣臣上表。又論阮籍晚作勸進表。皆詞嚴義正。然其賀賈相啓。賀賈太師復相啓。再賀平章啓。諛詞諂語。連章累牘。蹈雄邕之覆轍。而不自覺。今檢是集。士禎所舉諸聯。其指摘一一不謬。較陸游南園二記。猶存規戒之旨者。抑又甚焉。則其從事講學。特假借以爲名高耳。不必以德秀之故。遂從而爲之詞也。其詩派近楊萬里。大抵詞病質俚。意傷淺露。故方回作瀛奎律髓。極不滿之。王士禎池北遇談。亦論其詩與四六。皆好用本朝故事。與王義山稼村集同譏。然其淸新獨到之處。要亦未可盡廢。瀛奎律髓。載其十老詩。最爲俗格。今南岳第二稿。惟存三首。而佚其七。則此集亦嘗經删定。非苟存矣。文體雅潔。較勝其詩。題跋諸篇。尤爲獨擅。蓋南宋末年。江湖一派盛行。詩則汩於時趨。文則未失舊格也。坊本所刻詩十六卷。詩話詩餘各二卷。毛晉津逮祕書。又刻其題跋二卷。而他作竝闕。此爲傳鈔足本。前有淳祐九年林希逸序。較坊刻多文集三十卷。詩話亦較多。後集二卷。蓋猶從舊刻繕錄云。<br/>
</p></body>
</html>