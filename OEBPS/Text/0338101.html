<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 橘山四六 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->橘山四六 二十卷
</h2>
<!--ed:-->浙江鮑士恭家藏本
<p>
<!--no:-->宋李廷忠撰。廷忠字居厚。橘山其號也。於潛人。淳熙八年進士。歷無爲教官旌德知縣。終於夔州通判。宋史無傳。厲鶚作宋詩紀事。載所著有洞霄詩集。今亦不傳。惟是編尚存。明萬歷中丹陽孫雲翼爲之箋註。雲翼自序。稱所藏原係鈔本。甲申應貢之京師。偶攜是帙。遂取繙閱。隨手箋釋。後隨牒炎徼。左僻多暇。爰取訂正。稍加詮次云云。蓋向無刊版。自雲翼箋釋後。始授梓行世也。廷忠名位不顯。故集中啓劄爲多。大抵候問酬謝之作。而第十四卷內。乃皆賀正賀至箋表。中有乘軺護漕等語。與廷忠仕履不合。必非其所自爲。案洪邁容齋四筆。稱宋時所在州郡。相承以表奏書啓委教授。因而餉以錢酒。則此必廷忠爲教官時代州守及憲臣所作。特原本未及註明。遂不可辨耳。北宋四六。大都以典重淵雅爲宗。南渡末流。漸流纎弱。廷忠生當淳熙紹熙之閒。正風會將變之時。故所作體格稍卑。往往好博務新。轉傷繁宂。然織組尚爲工穩。其佳處要不可掩。固當存之以備一家。至雲翼箋註。尤多蕪雜。未足以資考核。以其裒綴頗勤。故姑仍舊本錄之。不復刊削記。<br/>
</p></body>
</html>