<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 五經圭約 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->五經圭約 無卷數
</h2>
<!--ed:-->浙江巡撫採進本
<p>
<!--no:-->明蔣鳴玉撰。鳴玉字楚珍。號中完。金壇人。崇禎丁丑進士。官台州府推官。鳴玉於四書五經。皆有講義。解四書者。名舌存。今未見。解五經者。名圭約。言如土圭之測日影。以至約而賅至廣也。其初每經皆分總論別論緒論三編。康熙九年。其子編修超。校正付梓。以分析瑣屑。難以檢閱。乃循經文次第。合三編而一之。仍分標總論別論緒論之名。以存其舊。王崇簡魏裔介。各爲之序。其書皆採用舊文。而不著前人之姓名。超所述凡例。稱鳴玉食貧之時。借書鈔撮。故不及詳載書名。理或然耳。其說易先義理而後象數。書則多本註疏。詩多宗小序。與朱傳時有異同。春秋兼取三傳。不主胡安國刻深之說。禮惟闡發文義。於考證頗疏。附以周禮儀禮二論。亦皆推測之談。蓋於明季經解之中。猶不失爲平近易究者。而精深則未之能也。<br/>
</p></body>
</html>