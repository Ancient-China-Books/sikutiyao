<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 乾坤體義 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->乾坤體義 二卷
</h2>
<!--ed:-->兩江總督採進本
<p>
<!--no:-->明利瑪竇撰。利瑪竇西洋人。萬歷中航海至廣東。是爲西法入中國之始。利瑪竇兼通中西之文。故凡所著書。皆華字華語。不煩譯釋。是書上卷。皆言天象。以人居寒暖爲五帶與周髀七衡說略同。以七政恆星天爲九重。與楚辭天問同。以水火士氣爲四大元行。則與佛經同。<span class="jiazhu">佛經所稱地水風火。地卽土。風卽氣也。</span>至以日月地影三者定薄蝕。以七曜地體爲比例倍數。日月星出入有映蒙。則皆前人所未發。其多方罕譬。亦復委曲詳明。下卷皆言算術。以邊線面積平圜橢圜互相容較。亦足以補古方田少廣之所未及。雖篇帙無多。而其言皆驗諸實測。其法皆具得變通。可謂詞簡而義賅者。是以御製數理精蘊。多採其說而用之。當明季歷法乖舛之餘。鄭世子載堉。邢雲路諸人。雖力爭其失。而所學不足以相勝。自徐光啓等改用新法。乃漸由疎入密。至本朝而益爲推闡。始盡精微。則是書固亦大輅之椎輪矣。<br/>
</p></div></body>
</html>