<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 先進遺風 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->先進遺風 二卷
</h2>
<!--ed:-->兩江總督採進本
<p>
<!--no:-->明耿定向撰。毛在增補。定向有碩輔寶鑑要覽。已著錄。在自署太倉人。其始末則未詳也。是書略仿宋人典型錄之體。載明代名臣遺聞瑣事。大抵嚴操守礪品行存忠厚者爲多。蓋明自嘉靖以後。開國敦龐之氣。日遠日漓。士大夫怙權營賄。風尚日偷。定向陳先進懿行。以救時弊。故所紀多居家行己之細事。而朝政罕及焉。考其著書之時。正分宜驕怙之日。定向其有微旨乎。其閒如曲譽李東陽之類。未免鄕曲之私。提倡姚江之學。亦未免門戶之見。然著書大旨不在是。略其小疵可也。此本爲陳繼儒祕笈所刻。體例混淆。原書與續輯不甚可辨。閒有論斷。亦不知爲誰語。以行欵推之。殆每條第一字跳行者。爲定向之書。其第一字平書者。爲在之書歟。今未見定向之原本。不可考矣。<br/>
</p></div></body>
</html>