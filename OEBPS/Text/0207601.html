<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十二
<!--sf:-->農家類
</font><h2>
<!--ti:-->農桑衣食撮要 二卷
</h2><p>
<!--no:-->元魯明善撰。明善元史無傳。其始末未詳。此本有其幕僚導江張㮚序一篇。稱明善威烏爾（舊作畏吾兒。今依元國語解改正。）人以父字魯爲氏名鐵柱。以字行。於延祐甲寅。出監壽郡。始撰是書。且鋟諸梓。又有明善自序。則稱叨憲紀之任取所藏農桑撮要。刊之學宮。末署至順元年六月。蓋自壽陽刊版之後。閱十有七年而重付剞劂者也考豳風所紀。皆陳物候。夏小正所記。亦多切田功。古來四民月令四時纂要諸書。蓋其遺意。而今多不傳。至元中頒行農桑輯要。於耕種樹畜之法。言之頗詳。而歲用雜事僅列爲卷末一篇。未爲賅備。明善此書分十二月令。件繫條別。簡明易曉。使種藝斂藏之節。開卷了然。蓋以陰補農桑輯要所未備亦可謂留心民事。講求實用者矣。
</p><br/></div></body></html>