<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 月泉吟社 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->月泉吟社 一卷
</h2>
<!--ed:-->編修汪如藻家藏本
<p>
<!--no:-->宋吳渭編。渭字淸翁。號潛齋。浦江人。嘗官義烏令。入元後退居吳溪。立月泉吟社。至元丙戌丁亥閒。徵賦春日田園雜興詩。限五七言律體。以歳前十月分題。次歳上元收卷。凡收二千七百三十五卷。延致方鳳謝翺吳思齊。評其甲乙。凡選二百八十人。以三月三日掲牓。此本僅載前六十人。共詩七十四首。又附錄句圖三十二聯。而第十八聯佚其名。蓋後人節錄之本。非完書也。其人皆用寓名。而別註本名於其下。如第一名連文鳳。改稱羅公福之類。未詳其意。豈鳳等校閲之時。欲示公論。以此代糊名耶。首載社約題意誓文詩評。次列六十人之詩。各爲評點。次爲摘句。次爲賞格。及送賞啓。次爲諸人覆啓。亦皆節文。其人大抵宋之遺老。故多寓遯世之意。及聽杜鵑餐薇蕨語。王士禎池北偶談。稱其淸新尖刻。別自一家。而怪所品高下未當。爲移第六名子進爲第一。第十三名魏子大爲第二。第九名全泉翁爲第三。第五名山南隱逸爲第四。第十五名躡雲爲第五。第四名仙村人爲第六。第十一名方賞爲第七。第三名高宇爲第八。第四十二名俞自得爲第九。第二十五名槐空居士爲第十。第四十三名東湖散人爲十一。第三十七名徐端甫爲十二。第四十四名仇近村爲十三。第三十一名陳希邵爲十四。第五十三名子直爲十五。第二名司馬澄翁爲十六。第四十五名陳緯孫爲十七。第五十一名聞人仲伯爲十八。第五十九名君瑞爲十九。第十七名田起東爲二十。第一名羅公福爲二十一。然諸詩風格相近。無大優劣。士禎所移。與鳳等所定。均各隨一時之興。未見此之必是。彼之必非也。李東陽懷麓堂詩話曰。元季國初東南士人重詩社。毎一有力者爲主。聘詩人爲考官。隔歳封題於諸郡之能詩者。期以明春集卷私試開牓次名。仍刻其優者。略如科擧之法。今世所傳。惟浦江吳氏月泉吟社。取羅公福爲首。其所刻詩以和平溫厚爲主。無甚警拔。而卷中亦無能過之者云云。則鳳等所定。東陽固以爲允矣。<br/>
</p></div></body>
</html>