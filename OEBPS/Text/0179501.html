<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 蘭亭續考 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->蘭亭續考 二卷
</h2>
<!--ed:-->浙江鮑士恭家藏本
<p>
<!--no:-->宋俞松撰。松字壽翁。（案俞庭椿亦字壽翁。二人同姓同字。同在宋末。而實非一人。謹附識於此。）自署曰吳山。蓋錢塘人。後有自跋。稱甲辰書於景歐堂。蓋淳祐四年也。其仕履無考。惟高宗臨本跋內。有承議郞臣松之語。其終於是官與否。亦莫得而詳焉。是書蓋繼桑世昌而作。故名曰續考。跋內所稱近歲士人作蘭亭考。凡數萬言。名流品題。登載略盡者。卽指世昌之書。然書中體例。與世昌迥異。上卷兼載松所自藏。與他家藏本。下卷則皆松所自藏。經李心傳題跋者。其跋皆淳祐元年至三年所題。以宋史心傳本傳考之。蓋其罷祠之後。寓居臨安時也。前卷所載跋語。知辨永嘉之誤。而仍沿筆陣圖所云羲之三十三歲書蘭亭之說。其無所斷制。與世昌相等。然朱彝尊曝書亭集。有是書跋。稱其跋語條暢。不類董逌輩之晦澀。則賞鑒家固亦取之。至心傳諸跋。尤熟於史事。如宋祁摹碑。靑社諡法諸條。皆足以備考核。非徒紀書畫也。又宋史心傳本傳。載其淳祐元年罷祠。而其初入史館。因言者論罷職。則不載其歲月。今是書跋內。有紹定之季。罷史職歸巖居語。則知其罷在紹定末年。亦足以補史闕焉。<br/>
</p></body>
</html>