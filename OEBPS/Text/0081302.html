<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 大樂律呂元聲 六卷 坿律呂考註 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->大樂律呂元聲 六卷
<!--st:--><font size="-1">坿</font>律呂考註 四卷
</h2>
<!--ed:-->兩淮鹽政採進本
<p>
<!--no:-->明李文利撰。文利字乾遂。號兩山。莆田人。成化庚子舉人。官思南府教授。是書據呂氏春秋黃鍾長三寸九分之說。駁司馬遷黃鍾長九寸之誤。明史藝文志。又載黃積慶作樂律管見二卷。駁文利之說。考呂氏春秋仲夏古樂篇。言黃帝令伶倫自大夏之西。阮隃之陰。取竹嶰溪之谷。空竅厚均者。斷兩節閒。其長三寸九分而吹之。以爲黃鍾之宮。吹曰含少。次制十二筒。以聽鳳凰之鳴。以別十二律。其雄鳴爲六。雌鳴亦六。以爲黃鍾之宮。而皆可以生之。故曰黃鍾之宮。律呂之本。其季夏音律篇。又曰。黃鍾生林鍾。林鍾生太蔟。太蔟生南呂。南呂生姑洗。姑洗生應鍾。應鍾生蕤賓。蕤賓生大呂。大呂生夷則。夷則生夾鍾。夾鍾生無射。無射生仲呂。三分所生。益之一分以上生。三分所生。去其一分以下生。黃鍾大呂太蔟夾鍾姑洗仲呂蕤賓爲上。林鍾夷則南呂無射應鍾爲下。是其損益相生。與史記同也。假令以三寸九分爲黃鍾。而如其上下相生之法。而三分損益之。至於應鍾。止長一寸八分四釐有奇。何以成聲耶。又案吳韋昭註國語曰。黃鍾陽之變。言陽氣變而爲黃鍾耳。猶漢志云。黃鍾爲乾之初九也。與蕤賓無與也。其言黃鍾爲管長九寸。徑三分。圍九分。而又舉蕤賓成數。云管長六寸三分。所以分別黃鍾蕤賓者。尋文案數。甚爲明了。其不以九寸本蕤賓之律。而爲黃鍾之變者。亦甚明矣。至呂覽先言三寸九分爲黃鍾之宮。又云次制十二筒。以比黃鍾之宮。而皆可以生之。則黃鐘之宮。非卽黃鍾。與月令云六月律中黃鍾之宮。十一月律中黃鍾者正同也。文利誤解呂覽韋昭之意。而堅執三寸九分爲黃鍾。幷以黃鍾之九寸爲蕤賓。不至舛乎。至於以三寸九分起數。循環升降。自大呂以至蕤賓。五陽辰皆以陽升而進九分。惟黃鍾陽氣尚微。故止進六分。自林鍾以至黃鐘。五陰辰皆以陰降而退九分。惟林鍾陰氣未盛。故止退六分。夫陰陽進退。皆由馴致。或多或少。以漸而加。不得進退先以六分。而後驟增至九分也。又五聲生數次第。宮五十。商八十。角九十。徵七十。羽六十。多少之數。毫無法象。又云變宮五十。變徵七十。二變與正律同數。尤不可解也。其六十調圖。雖本律呂新書。改其次序。以從左旋。而每五調之後。又列一宮。與大司樂奏歌之說相附。其雙宮對調圖。則止據奏歌二律分配之。更爲牽強矣。<br/>
</p></body>
</html>