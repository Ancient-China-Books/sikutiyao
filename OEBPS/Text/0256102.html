<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 蠡海集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->蠡海集 一卷
</h2>
<!--ed:-->兩淮鹽政採進本
<p>
<!--no:-->舊本題宋王逵撰。案宋有三王逵。其一王逵不知何許人。仁宗時官江南西路轉運使。調淮南轉運使。包拯連具七章彈之。具載拯奏議中。極斥其貪鄙酷虐。似非能著書之人。其一王逵濮陽人。天禧三年進士。官刑部郞中。其所著作。惟呂希哲雜記載其贈蔡襄詩一首。阮閱詩話總龜載其詠酒帘一聯。不聞更有此書。其一王逵淄州人。建炎中知徐州王復之孫。紹興中太僕丞王佾之子。其所著作。惟蘆浦筆記載送田鄂詩一首。亦不聞有此書。此書中論脈一條。稱七表八裏九道計二十四。見之於叔和脈訣。是熙寧閒書也。前兩王逵不得見。論百刻一條。稱趙緣督又有一說。是至元以後書也。後王逵亦不得見。又安得而引之耶。考明黃姬水貧士傳。載王逵錢塘人。足一跛。家極貧。無以給朝夕。因賣藥。復不繼。又巿卜。博究子史百家。客至輒談今古不休。人知其辨博。每以疑難質之。無不口應。列其人於張介福之後。王賓之前。蓋洪武永樂閒人。作是書者。必此王逵。商濬刻稗海時。未及詳考。誤以爲宋王逵也。其學蓋出於邵子。其書亦規摹觀物外篇。分天文地理人身庶物曆數氣候鬼神事義八門。皆卽數究理。推求天地人物之所以然。雖頗穿鑿。而亦時有精義。世稱二十四番花信風。楊愼丹鉛錄引梁元帝之說。別無出典。殆由依託。其說亦參差不合。惟此書所列。最有條理。當必有所受之云。<br/>
</p></div></body>
</html>