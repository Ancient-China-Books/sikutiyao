<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 庚溪詩話 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->庚溪詩話 二卷
</h2>
<!--ed:-->江蘇巡撫採進本
<p>
<!--no:-->宋陳巖肖撰。巖肖字子象。金華人。父德固。死靖康之難。紹興八年。以任子中詞科。仕至兵部侍郎。此編記其於靖康閒遊京師天淸寺事。猶及北宋之末。而書中稱高宗爲太上皇帝。孝宗爲今上皇帝。光宗爲當今皇太子。則當成於淳煕中。上溯靖康。已六十年。蓋其晚年之筆也。卷首先載宋累朝御製。附以漢高帝唐文皇宣宗三條。次卽歷叙唐宋詩家。各爲評隲。而於元祐諸人。徵引尤多。蓋時代相接。頗能得其緒餘。故所論皆具有矩矱。其中如趙與旹賓退錄所稱虞中琳送林季仲詩。殊嫌陳腐。又厲鶚宋詩紀事。摘所載蔡肇睦州詩疊嶂巧合丁字水。臘梅遲見二年花句。實爲杜牧之詩。亦閒舛誤。然大旨不詭於正。其論山谷詩派一條。深斥當時學者。未得其妙。而但使聲韻拗捩。詞語艱澀。以爲江西格。尤爲切中後來之病。至遺篇佚句。綴述見聞。亦閒有宋人詩集所未及者。宋末左圭嘗輯入百川學海中。但題西郊野叟述。而佚其名氏。明胡應麟筆叢。據中閒論皇太子作詩一條。自題其名。始考定爲巖肖所作。然吳師道敬郷錄。已云巖肖著庚溪詩話。具有明文。不待應麟始知矣。<br/>
</p></div></body>
</html>