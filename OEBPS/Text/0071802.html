<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 論語全解 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論語全解 十卷
</h2>
<!--ed:-->浙江汪啓淑家藏本
<p>
<!--no:-->宋陳祥道撰。祥道有禮書。已著錄。晁公武讀書志云。王介甫論語註。其子雱作口義。其徒陳用之作解。紹聖後皆行於場屋。爲當時所重。又引或人言。謂用之書乃鄒浩所著。託之用之。考宋史藝文志。別有鄒浩論語解義十卷。則浩所著。原自爲一書。並未託之祥道。疑或人所言爲誤。此本有祥道自序。首題門人章粹校勘。而每卷皆標曰。重慶陳用之眞本入經論語全解。未詳其義。豈爾時嘗以是本爲經義通用之書。故云然耶。祥道長於三禮之學。所作禮書。世多稱其精博。故詮釋論語。亦於禮制最爲明晰。如解躬自厚而薄責於人章。則引鄕飲酒之義以明之。解師冕見章。則引禮待瞽者如老者之義以明之。雖未必盡合經義。而旁引曲證。頗爲有見。又如臧文仲居蔡章。則云冀多良馬稱驥。瀘水之黑稱盧。蔡出寶龜稱蔡。於關睢之亂章。則云治汙謂之汙。治弊謂之弊。治荒謂之荒。治亂謂之亂。此類俱不免創立別解。而連類引伸。亦多有稗於考證。惟其學術。本宗信王氏。故往往雜據莊子之文。以作證佐。殊非解經之體。以其閒徵引詳核。可取者多。故不以一眚掩焉。<br/>
</p></div></body>
</html>