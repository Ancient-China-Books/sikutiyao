<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 頤菴居士集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->頤菴居士集 二卷
</h2>
<!--ed:-->江蘇巡撫採進本
<p>
<!--no:-->宋劉應時撰。應時字良佐。四明人。是集前有陸游楊萬里二序。游序稱其詩爲范致能所賞。又摘其句。如頗識造物意。長容吾輩閒。日晏猶便睡。犬鳴知有人。世事不復問。舊書時一看。一夜催花雨。數家臨水村。靑山空解供望眼。濁酒不能澆別愁。覓句忍飢貧亦樂。鈔書得味老何傷。以爲卓然自得。雖前輩以詩得名者。亦無以加。萬里序以王安石擬之。安石詩雖鎔鍊有痕。不及蘇黃諸人。吐言天拔。而根柢深厚。氣象自殊。究非應時之所及。許之未免太過。所摘之句。如睡魔正與詩魔戰。窗外一聲婆餅焦之類。頗涉麤獷。獨與梅花共過冬。淸月又移疎影去之類。又頗近詩餘。亦不逮游序所舉之工。蓋二人各舉其派之近己者稱之也。然應時詩雖格力稍薄。不能與游等竝駕。而往來於諸人之閒。耳擩目染。終有典型。較宋末江湖諸人。固居然雅音矣。<br/>
</p></div></body>
</html>