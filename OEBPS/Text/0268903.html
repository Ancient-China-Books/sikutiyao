<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 讀書雜記 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->讀書雜記 二卷
</h2>
<!--ed:-->安徽巡撫採進本
<p>
<!--no:-->明胡震亨撰。震亨有海鹽縣圖經。已著錄。是編乃其讀書筆記。如引元稹白集序。證刊版始唐長慶中。引顏師古匡謬正俗。證柏梁詩傳寫之謬。引劉孝標世說注。證蜀都賦有改本。引杜牧詩。證木蘭爲黃陂人。引孟元老東京夢華錄。證爆仗字。引朱子陸游詩。證豆腐緣起。引曾慥類說。證李賀容州槎語。引王象之碑目。證顧況仙遊記。皆語有根據。他如辨孔子防墓。辨周稱京師。亦俱明確。以及元鄉試錄條格。贊寧譯經論。道藏源流諸條。亦足以資考據。惟其生於明未。漸染李贄屠隆之習。掉弄筆舌。多傷佻薄。憤嫉世俗。每乖忠厚。謂嫦娥懺阿兩雌。與吳剛共處月中。則調笑及於明神。謂生天生地乃生盤古。應稱三郎。則嘲弄及於古帝。以至明未時事。動輒狂詈。牽及唐之進士。併詆爲賊。其傎亦未免已甚也。<br/>
</p></div></body>
</html>