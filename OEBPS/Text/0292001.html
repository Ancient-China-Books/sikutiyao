<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 高齋漫錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->高齋漫錄 一卷
</h2>
<!--ed:-->永樂大典本
<p>
<!--no:-->宋曾慥撰。慥有類說。已著錄。類說自序。以爲小道可觀。而歸之於資治體助名教供談笑廣見聞。其撰述是書。亦卽本是意。上自朝廷典章。下及士大夫事蹟。以至文評詩話詼諧嘲笑之屬。隨所見聞。咸登記錄。中如給舍之當服赬帶。不歷轉運使之不得爲知制誥。皆可補史志所未備。其徵引叢雜。不無瑣屑。要其可取者多。固遠勝於遊談無根者也。陳振孫書錄解題。載此書二卷。世尠流傳。近時曹溶。嘗採入學海類編。而祇存五頁。蓋自他書鈔撮而成。姑以備數。遺漏甚多。今從永樂大典各韻中。捃摭裒輯。視溶所收。多逾什之三四。其或溶本有之。而永樂大典失載者。亦參校補入。略用時代詮次。合爲一卷。雖未必慥之完帙。然大略亦可睹矣。<br/>
</p></div></body>
</html>