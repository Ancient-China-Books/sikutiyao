<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋集傳釋義大成 十二卷
</h2><p>
<!--no:-->元俞臯撰。臯字心遠。新安人。初其鄕人趙良鈞。宋末進士及第。授修職郞。廣德軍教授。宋亡不仕。以春秋教授鄕里。臯從良鈞受學。因以所傳著是書。經文之下。備列三傳。其胡安國傳。亦與同列。吳澄序謂兼列胡氏。以從時尚。而四傳之名。亦權輿於澄序中。胡傳日尊。此其漸也。然臯雖以四傳竝列。而於胡傳之過偏過激者。實多所匡正。澄序所謂玩經下之釋。則四傳之是非。不待辯而自明。可謂專門而通者。固亦持平之論矣。觀臯自序。稱所定十六例。悉以程子傳爲宗。又引程子所謂微辭隱義。時措時宜。於義不同而辭同。事同而辭不同者。反復申明不可例拘之意。又稱學者宜熟玩程傳。均無一字及安國。蓋其師之學。本出於程子。特以程傳未有成書。而胡傳方爲當代所傳習。故取與三傳竝論之。統核全書。其大旨可以概見。固未嘗如明代諸人。竟尊胡傳爲經也。
</p><br/></div></body></html>