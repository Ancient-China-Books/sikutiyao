<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十一 法家類 管子 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十一
<!--sf:-->法家類
</font><h2>
<!--ti:-->管子 二十四卷
</h2>
<!--ed:-->大理寺卿陸錫熊家藏本
<p>
<!--no:-->舊本題管仲撰。劉恕通鑑外紀。引傅子曰。管仲之書。過半便是後之好事者所加。乃說管仲死後事。輕重篇尤復鄙俗。葉適水心集。亦曰管子非一人之筆。亦非一時之書。以其言毛嬙西施吳王好劍推之。當是春秋末年。今考其文。大抵後人附會。多於仲之本書。其他姑無論。卽仲卒於桓公之前。而篇中處處稱桓公。其不出仲手。已無疑義矣。書中稱經言者九篇。稱外言者八篇。稱內言者九篇。稱短語者十九篇。稱區言者五篇。稱雜篇者十一篇。稱管子解者五篇。稱管子輕重者十九篇。意其中孰爲手撰。孰爲記其緒言。如語錄之類。孰爲述其逸事。如家傳之類。孰爲推其義旨。如箋疏之類。當時必有分別。觀其五篇。明題管子解者。可以類推。必由後人混而一之。致滋疑竇耳。晁公武讀書志曰。劉向所校本八十六篇。今亡十篇。考李善註陸機猛虎行曰。江邃文釋。引管子云。夫士懷耿介之心。不蔭惡木之枝。惡木尚能恥之。況與惡人同處。今檢管子。近亡數篇。恐是亡篇之內。而邃見之。則唐初已非完本矣。明梅士享所刊。又復顛倒其篇次。如以牧民解附牧民篇下。形勢解附形勢篇下之類。不一而足。彌爲竄亂失眞。此本爲萬歷壬午趙用賢所刊。稱由宋本翻雕。前有紹興己未張嵲後跋云。舛脫甚衆。頗爲是正。用賢序又云。正其脫誤者逾三萬言。則屢經點竄。已非劉向所校之舊。然終愈於他氏所妄更者。在近代猶善本也。舊有房元齡註。晁公武以爲尹知章所託。然考唐書藝文志。元齡註管子不著錄。而所載有尹知章註管子三十卷。則知章本未託名。殆後人以知章人微。元齡名重。改題之以炫俗耳。案舊唐書。知章絳州翼城人。神龍初官太常博士。睿宗卽位。拜禮部員外郞。轉國子博士。有孝經註。老子註。今並不傳。惟此註藉元齡之名以存。其文淺陋。頗不足採。然蔡絛鐵圍山叢談。載蘇軾蘇轍同入省試。有一題。軾不得其出處。轍以筆一卓而以口吹之。軾因悟出管子註。則宋時亦採以命題試士矣。且古來無他註本。明劉績所補註。亦僅小有糾正。未足相代。故仍舊本錄之焉。<br/>
</p></div></body>
</html>