<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 檇李詩繫 四十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->檇李詩繫 四十二卷
</h2>
<!--ed:-->浙江巡撫採進本
<p>
<!--no:-->國朝沈季友撰。季友有學古堂詩集。已著錄。是編輯嘉興一郡之詩。自漢晉以迄本朝。凡縉紳韋布閨秀方外土著流寓。有吟咏傳世者皆錄之。而以仙鬼題咏謠諺附焉。姓氏之下。又各爲小傳。略敍梗槩。其山川古蹟。土風物産。亦閒加附注。以備考據。初明景泰中。嘉興朱翰。嘗詮次洪永以來郡人之詩。爲檇李英華一書。所收不盡雅馴。崇禎末秀水蔣之翹。復續爲檇李詩乘。其卷帙之富。什倍英華。而遺稾散佚。遂無傳本。季友此書。踵二家之後。而更加詳博。殘章賸句。蒐訪靡遺。捃摭之勤。殊爲不苟。其閒若趙孟堅小傳。沿山房隨筆之誤。以爲卒於元時。吳鎭沒於至正閒。與楊璉眞伽時代。迥不相及。而謂楊發諸墳。不及鎭墓。此類皆爲疎於考核。然其甄綜頗備。一郷文獻。亦有藉以足徵焉。<br/>
</p></div></body>
</html>