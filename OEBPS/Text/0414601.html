<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 樂府詩集 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->樂府詩集 一百卷
</h2>
<!--ed:-->江蘇巡撫採進本
<p>
<!--no:-->宋郭茂倩撰。建炎以來繫年要錄。載茂倩爲侍讀學士。郭襃之孫。源中之子。其仕履未詳。本渾州須城人。此本題曰太原。蓋署郡望也。是集總括歷代樂府。上起陶唐。下迄五代。凡郊廟歌詞十二卷。燕射歌詞三卷。鼓吹曲詞五卷。横吹曲詞五卷。相和歌詞十八卷。淸商曲詞八卷。舞曲歌詞五卷。琴曲歌詞四卷。雜曲歌詞十八卷。近代曲詞四卷。雜謠歌詞七卷。新樂府詞十一卷。其解題徵引浩博。援據精審。宋以來考樂府者。無能出其範圍。毎題以古詞居前。擬作居後。使同一曲調。而諸格畢備。不相沿襲。可以藥剽竊形似之失。其古詞多前列本詞。後列入樂所改。得以考知孰爲側。孰爲趨。孰爲豓。孰爲增字減字。其聲詞合寫。不可訓詁者。亦皆題下註明。尤可以藥摹擬聱牙之弊。誠樂府中第一善本。明梅鼎祚古樂苑曰。郭氏意務博擥。閒有詩題慁列樂府。如採桑則劉邈萬山見採桑人。從軍行則王粲從軍詩。梁元帝同王僧辨從軍。江淹擬李都尉從軍。張正見星名從軍詩。庾信同盧記室從軍之類。有取詩首一二語竄入前題。如自君之出矣。則鮑令暉題詩後寄行人。長安少年行。則何遜學古詩長安美少年之類。有辭類前題。原未名爲歌曲。如苦熱行。任昉何遜。但云苦熱。鬭鷄篇。梁簡文但云鬭鷄之類。有賦詩爲題。而其本辭實非樂府。若張正見晨鷄高樹鳴。本阮籍咏懷詩。晨鷄鳴高樹。命駕起旋歸。張率雀乳空井中。本傳元雜詩。鵲巢邱城側。雀乳空井中之類。亦有全不相蒙。如善哉行。則江淹擬魏文遊晏。秋風。則吳邁遠古意贈今人之類。有一題數篇。半爲牽合。如楊方合歡詩。後三首爲雜詩。採蓮曲。則梁簡文後一首。本蓮花賦中歌之類。竝當刪正云云。其說亦頗中理。然卷帙旣繁。牴牾難保。司馬光通鑑猶病之。何況茂倩斯集。要之大廈之材。終不以寸朽棄也。<br/>
</p></body>
</html>