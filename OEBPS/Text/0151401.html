<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江孫仰曾家藏本

<div id="text"><font size="-1">
<!--fi:-->史部二十六
<!--sf:-->地理類三
</font><h2>
<!--ti:-->洞霄圖志 六卷
</h2><p>
<!--no:-->宋鄧牧撰。牧字牧心。錢塘人。宋亡後隱居屛迹。惟與謝翺友善。翺臨終時。牧適出游。翺絕筆詩。所謂九鎖山人歸不歸者。卽爲牧作。其志趣可以想見矣。洞霄宮在餘杭縣。大滌洞天。巖壑深秀。爲七十二福地之一。宋世嘗以舊宰執之奉祠者。領提擧事。政和中唐子霞作眞境錄紀其勝。後不傳。端平閒有續錄。今亦無考。牧於大德已亥入洞霄。止超然館。住持沈多福。爲營白鹿山房居之。遂屬牧偕本山道士孟宗寶。搜討舊籍。作爲此志。凡六門。曰宮觀。曰山水。曰洞府。曰古蹟。附以異事。曰人物。分列仙高道二子目。曰碑記。門各一卷。前有元教嗣師吳全節及多福二序。後有錢塘葉林台州李洧孫二跋。牧文章本高曠絕俗。故所錄皆詳略有法。惟不載宋提擧官姓名。近時朱彝尊。始作記以補之。然宋代奉祠。率皆遙領。與茲山古蹟。不甚相關。正如魏晉以下之公侯。名繫郡縣。而事殊茅土。志乘之中。載之不爲贅。削之亦不爲闕也。牧成此書。在大德乙巳。至明年丙午春。而牧卒。此書第五卷。後附住持知宮等題名。有及丙午六月後事者。疑爲道流所增入。又人物門。有牧及葉林二傳。前題續編二字。亦不知續之者爲誰。舊本所有。姑併存之。又書稱圖志。而此本乃有志無圖。當爲傳寫所脫佚。無可校補。亦姑仍其闕焉。
</p><br/></div></body></html>