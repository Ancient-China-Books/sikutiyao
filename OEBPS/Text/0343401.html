<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 魯齋集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->魯齋集 二十卷
</h2>
<!--ed:-->山東巡撫採進本
<p>
<!--no:-->宋王柏撰。柏有書疑。已著錄。柏好妄逞私臆。竄亂古經詩三百篇。重爲删定。書之周誥殷盤。皆昌言排擊。無所忌憚。殊不可以爲訓。其詩文雖亦豪邁雄肆。然大旨乃一軌於理。宋史儒林傳。稱其少慕諸葛亮之爲人。自號長嘯。年踰三十。始知家學之原。<span class="jiazhu">案柏之祖師愈。受業於楊時。其父瀚亦及朱子呂祖謙之門。故史文云然。</span>與其友汪開之著論語通旨。至居處恭執事敬。惕然歎曰。長嘯非聖門持敬之道。亟更以魯齋。蓋其天資卓犖。本一桀驁不馴之才。後雖折節學問。以鎔鍊其氣質。而好高務異之意。仍時時不能自遏。故當其挺而橫決。至於敢攻孔子手定之經。其詩文雖刻意收斂。務使比附於理。而強就繩尺。時露有心牽綴之迹。終不似濂溪諸儒。深醇和粹。自然合道也。特其勇於淬礪。檢束客氣。使縱橫者一出於正。爲足取耳。集中第一卷。有壽秋壑詩。極稱其援鄂之功。諛頌備至。是亦白璧之瑕。然核檢諸書。均不載其有依附權門之事。不知何以有此作。據正統八年楊溥序。此集乃其六世孫四川按察司僉事迪所自編。又不知何以載之集中。略無所諱。均不可解。疑以傳疑。存而不論可矣。<br/>
</p></div></body>
</html>