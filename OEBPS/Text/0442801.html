<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 初寮詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->初寮詞 一卷
</h2>
<!--ed:-->安徽巡撫採進本
<p>
<!--no:-->宋王安中撰。安中有初寮集。已著錄。其爲人反覆炎涼。雖不足道。然才華富豔。亦不可掩。花菴詞選。載其詞如小重山之椽燭垂珠淸漏長。庭留春筍緩飛觴。蝶戀花之翠霧縈紆消篆印。笛聲恰度秋鴻陣等句。皆爲當世所稱。就文論文。亦南北宋閒佳手也。書錄解題。載初寮詞一卷。與今本合。考集內安陽好九闋。吳曾能改齋漫錄。稱韓魏公皇祐初鎭維揚。曾作維揚好詞四章。其後煕寧中罷相鎭安陽。復作安陽好十章。人多傳之云云。據曾所錄之一首。卽此集內形勝魏西州一首。安陽爲魏郡地。安中未曾鎭彼。似此詞宜屬韓琦。顯然誤入。殆又經後人裒輯。非陳氏所見原本矣。疑以傳疑。姑存之以備考證焉。<br/>
</p></div></body>
</html>