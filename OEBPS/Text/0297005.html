<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十三 小說家類存目一 冀越集記 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->冀越集記 二卷
</h2>
<!--ed:-->浙江巡撫採進本
<p>
<!--no:-->元熊太古撰。太古豐城人。熊朋來之孫也。登進士。官至江西行省郞中。至正末。天下盜起。太古力陳守禦計。當事者不能從。遂棄官去。入明後不仕而終。此書自序題乙未歲。爲至正十五年。猶在元代所作也。太古生平足跡半天下。北涉灤河。西泛洞庭。東遊浙石。南至交廣。故舉南北所至。以冀越名其集。雜記見聞。亦頗賅博。明李時珍輩撰本草綱目。頗援據之。然記載每不甚確。如元史天文志。言郭守敬爲太史。四海測景之所。凡二十有七。太古乃云奏遣使者十四輩。分隸十四處。殊未詳考。又河源之說。據翰林學士潘昂霄道士朱思本所記。謂張騫所言。乃葱嶺支川。以今核之。亦多妄傳失實也。<br/>
</p></div></body>
</html>