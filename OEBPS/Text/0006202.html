<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->經部四
<!--sf:-->易類四
</font><h2>
<!--ti:-->讀易考原 一卷
</h2><p>
<!--no:-->元蕭漢中撰。漢中字景元。泰和人。此書成於泰定中。凡三篇。一論分卦。一論合卦。一論卦序。不敢顯攻序卦傳。而亦不用序卦之說。大旨以圓圖乾坤坎離居四正爲上經之主卦。兌艮巽震居四隅爲下經之主卦。復案圖列說。申明上經三十卦。下經三十四卦。多寡分合之不可易。及乾坤之後受以屯蒙。屯蒙之後受以需訟。次序之不可紊。卷後論三十六宮陰陽消長之機。以互明其義。漢中書不甚著明。初朱升作周易旁注。始采錄其文。附於末卷。升自記稱謹節縮爲上下經二圖於右。而錄其原文於下。以廣其傳。則是書經升編輯。不盡漢中之舊。今升書殘缺。而漢中書反附必得存。此本卽從升書中錄出別行者。朱彝尊經義考作三卷。蓋以一篇爲一卷。實無別本也。其說雖亦出於邵氏。而推闡卦序。頗具精理。蓋猶依經立義。視黑白奇偶蔓衍而不可極者。固有殊焉。
</p><br/></div></body></html>