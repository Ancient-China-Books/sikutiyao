<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮述注 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮述注 十七卷
</h2>
<!--ed:-->福建巡撫採進本
<p>
<!--no:-->國朝李光坡撰。光坡有周禮述注。已著錄。是書取鄭注賈疏。總撮大義。而節取其辭。亦閒取諸家異同之說。附於後。其中注疏原文。有可删削者。如士冠禮筮人執筴抽上韇。注曰。今時藏弓矢者謂之韇丸也。考左傳昭公二十五年。公徒釋甲執冰而踞。杜注冰韇丸。或云韇丸箭筩。方言曰。弓藏謂之鞬。或謂之韇丸。後漢書南匈奴傳曰。今齎雜繒五百匹。弓鞬韇丸一。矢四。發遣遺單于。廣雅作皾㿪。此傍借韇丸。以明韇字之訓。非經之正義。删之可也。至如士冠禮。贊者洗于房中。側酌醴。注贊酌者。賓尊不入房。光坡節此二句。則賓不自酌而用贊者。義遂不明。爲删所不應删矣。又注載古文今文。最關經義。如士喪禮。設決麗于掔。注引古文掔作捥。考管子弟子職。飯必捧。掔羹不以手。呂覽本味篇述蕩之掔。高誘注曰。掔古手捥之字也。據此。則以古文之捥。證今文之掔。義更明晰。而光坡概節之。亦爲太簡。其旁採諸家之言。尤時有未審。如公食大夫禮曰。飲酒漿。飲俟於東房。注飲酒先言飲。明非獻酬之酒也。又曰宰夫右執觶。左執豐。進設於豆東。注食有酒者優賓也。光坡引楊孚之說曰。上飲酒漿飲俟于東房。疏云。酒漿皆以酳口此進設于豆東。疏又云漿以酳口不用酒。主人猶設之。是以優賓。兩說牴牾不同。下文祭飲酒于上豆之閒。魚腊醬湇不祭。夫魚腊醬湇不祭。而祭飲酒。則知酒以優賓。但賓不舉耳。豈酳口之物哉。當以優賓之義爲正云云。今考賈前疏云。酒漿皆以酳口。謂二飲本竝設以待賓用也。後疏云。漿以酳口不用酒。謂二飲雖竝設。其實賓止用漿耳。前後一義相承。竝無牴牾。楊氏殊未解疏意。至於鄭注優賓之義。亦謂賓酳口止用漿。而主人仍特設酒。故曰優賓。下文之祭飲酒。乃賓加敬以報酳禮之優。與他篇獻酬之酒祭酒不同。觀鄭上注明云飲酒非獻酬之酒。則爲飯後潔口之物可知。楊氏以設飲酒爲優賓。而謂飲酒非以酳口。於鄭注優賓之義。亦爲未明。且考周禮酒人。曰共賓客之禮酒飲酒而奉之。注禮酒饗燕之酒。飲酒食之酒。賈疏飲酒食之酒者。曲禮曰酒漿處右。此非獻酬之酒。是酳口之酒。則楊氏謂飲酒非酳口之物。與酒人經注。皆相矛盾矣。光坡取之。實未深考。然如士冠禮。母拜受。子拜送。光坡謂母拜受。乃受脯而拜。非拜子也。其義最允。蓋此拜受。如大射儀。主人盥洗象觚。升酌膳東北面獻於公。公拜受。乃拜受觚。非公先拜其卿大夫也。又如特牲饋食禮。主人洗角。升酌酳尸。尸拜受。乃拜受角。非祖考先拜其子孫也。凡此之類。頗有可取。又如喪服記。夫之所爲兄弟服。妻降一等。萬撕同據以爲嫂叔有服之證。光坡不取其說。亦深有決擇。三禮之學。至宋而微。至明殆絕。儀禮尤世所罕習。幾以爲故紙而棄之。注其書者。寥寥數家。卽郝敬完解之類。稍著於世者。亦大抵影響揣摩。橫生臆見。蓋周禮猶可談王談霸。禮記猶可言敬言誠。儀禮則全爲度數節文。非空辭所可敷演。故講學家避而不道也。光坡此編。雖瑕瑜互見。然疏解簡明。使學者不患於難讀。亦足爲說禮之初津矣。<br/>
</p></div></body>
</html>
