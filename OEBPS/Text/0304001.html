<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 南華眞經新傳 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->南華眞經新傳 二十卷
</h2>
<!--ed:-->兩淮鹽政採進本
<p>
<!--no:-->宋王雱撰。雱字元澤。臨川人。王安石子也。未冠登進士。累官龍圖閣直學士。事蹟附見宋史安石傳。是書體例。略仿郭象之註。而更約其詞。標舉大意。不屑屑詮釋文句。大旨謂內七篇皆有次序綸貫。其十五外篇。十一雜篇。不過蕆內篇之宏綽幽廣。故所說內篇爲詳。後附拾遺雜說一卷。以發揮餘義。疑其書成後所補綴也。史稱雱睥睨一世。無所顧忌。其很愎本不足道。顧率其傲然自恣之意。與莊周之滉漾肆論。破規矩而任自然者。反若相近。故往往能得其微旨。孫應鼇序。謂取言不以人廢。諒矣。是書宋志不著錄。晁公武讀書志作十卷。此本倍之。疑讀書志誤脫二字。或明人重刊。每卷分爲二歟。王宏撰山志曰。註道德南華者。無慮百家。而呂惠卿王雱所作頗稱善。雱之才尤異。使當時從學於程子之門。就當不可量。又曰。竊又疑惠卿之姦諂。雱之恣戾。豈宜有此。小人攫名。或倩門客爲之。亦未可知。案小人凶狡。其依憑道學。不過假借聲名。邢恕何嘗不及程子之門。<span class="jiazhu">見伊洛淵源錄。）章惇何嘗不及邵子之門。（見聞見錄。</span>而一旦決裂。不可收拾。安見雱一從程子。必有所就。至於雱之材學。原自出羣。王安石所作新經義。惟周禮是其手稾。其餘皆雱所助成。蔡絛鐵圍山叢談。言之甚詳。又何有於莊子註。而必需假手乎。宏撰所言。不過好爲議論。均未詳考其實也。<br/>
</p></div></body>
</html>