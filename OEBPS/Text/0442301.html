<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->淮海詞 一卷
</h2><p>
<!--no:-->宋秦觀撰。觀有淮海集。已著錄。書錄解題。載淮海詞一卷。而傳本倶稱三卷。此本爲毛晉所刻。僅八十七調。裒爲一卷。乃雜採諸書而成。非其舊帙。其總目註原本三卷。特姑存舊數云爾。晉跋雖稱訂譌搜遺。而校讎尚多疎漏。如集內長相思鐵甕城高一闋。乃用賀鑄韻。尾句作鴛鴦未老否。詞匯所載。則作鴛鴦未老綢繆。考當時楊無咎。亦有此調。與觀同賦。註云用方回韻。其尾句乃佳期永卜綢繆。知詞匯爲是矣。又河傳一闋。尾句作悶損人天不管。考黃庭堅亦有此調。尾句作好殺人天不管。自註云。因少游詞戲以好字易瘦字。是觀原詞當是瘦殺人天不管。悶損二字爲後人妄改也。至喚起一聲人悄一闋。乃在黃州咏海棠作。調名醉郷春。詳見冷齋夜話。此本乃闕其題。但以三方空記之。亦爲失考。今竝釐正。稍還其舊。觀詩格不及蘇黃。而詞則情韻兼勝。在蘇黃之上。流傳雖少。要爲倚聲家一作手。宋葉夢得避暑錄話曰。秦少游亦善爲樂府。語工而入律。知樂者謂之作家歌。蔡絛鐵圍山叢談。亦記觀壻范溫常預貴人家會。貴人有侍兒。喜歌秦少游長短句。坐閒略不顧溫。酒酣懽洽。始問此郎何人。溫遽起叉手對曰。某乃山抹微雲女壻也。聞者絕倒云云。夢得蔡京客。絛蔡京子。而所言如是。則觀詞爲當時所重可知。矣
</p><br/></div></body></html>