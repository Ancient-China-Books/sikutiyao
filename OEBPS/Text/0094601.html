<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->音聲紀元 六卷
</h2><p>
<!--no:-->明吳繼仕撰。繼仕有六經圖。已著錄。是書大旨。以沈約以來諸韻書但論四聲七音。而不以律呂風氣爲本。未爲盡善。惟邵子皇極經世書。李文利律呂元聲。爲能窮天地之原。而正律呂之誤。於是根據二家。作爲此書。綜以五音。合以八風。加以十二律。應以二十四氣。有圖有表。有論有述。而以風雅十二詩附焉。然所見未精。得失參半。如八風之配八卦。本之服虔左傳注。十二律之配十二支。八風之分爲十二風。以及十二支十二律之配二十四氣。本之鄭康成周禮注。其說尚有根據。至於黃鍾律長九寸。歷代相傳。初無異說。惟李文利獨據呂氏春秋。謂黃鍾之長三寸九分。而以司馬遷九寸之說爲誤。又卽其三寸九分之說推之。以爲黃鍾極淸。而以宮聲極濁之說爲誤。單文孤證。乖謬難憑。而此書獨以之爲本。遂致宮羽舛錯。淸濁逆施。以是審音。未睹其可。又論與表自相矛盾。亦爲例不純。他如以風雅十二詩譜。爲傳自漢儒。以禮部韻爲毛晃作。以平水韻爲韻會。以禮部韻略爲唐韻。又云是今所傳詩韻。失於考據之處。不一而足。更不必論矣。
</p><br/></div></body></html>