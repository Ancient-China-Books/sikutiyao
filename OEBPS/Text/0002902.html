<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 南軒易說 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->南軒易說 三卷
</h2>
<!--ed:-->內府藏本
<p>
<!--no:-->宋張栻撰。案曹學佺蜀中廣記。載是書十一卷。以爲張浚所作。考浚紫巖易傳。其本猶存。與此別爲一書。學佺殊誤。朱彝尊經義考。亦作十一卷。注云未見。又引董眞卿說。謂已闕乾坤二卦。此本乃嘉興曹溶。從至元壬辰贛州路儒學學正胡順父刊本傳寫。竝六十四卦皆佚之。僅始於繫辭天一地二一章。較眞卿所見。彌爲殘闕。然卷端題曰繫辭上卷下。而順父序稱魯人東泉王公分司廉訪章貢等路。公餘講論。嘗誦伊川易傳。特闕繫辭。畱心訪求。因得南軒解說易繫。繕寫家藏。儻合以竝傳。斯爲完書。乃出示知事吳將仕。刊之學宮。以補遺闕。使與周易程氏傳大字舊本。同傳於世云云。是初刊此書。亦僅託始於繫辭。溶所傳寫。僅佚其上卷之上耳。序未有鉤募舊本三小印。一作謙卦。一曰贛州胡氏。知順父卽贛人。一曰和卿。蓋其字也。<br/>
</p></div></body>
</html>