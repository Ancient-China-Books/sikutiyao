<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 可閒老人集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->可閒老人集 四卷
</h2>
<!--ed:-->浙江鮑士恭家藏本
<p>
<!--no:-->元張昱撰。昱字光弼。自號一笑居士。廬陵人。元末左拯楊旺扎勒<span class="jiazhu">原作楊完者。今改正。</span>鎭江浙。昱參謀軍府。官至左右司員外郎。行樞密院判官。元末棄官不仕。張士誠招禮之不屈。明太祖徵之至京。召見憫其老。曰可閒矣。厚賜遣歸。更號可閒老人。放浪山水。年八十三乃卒。明史文苑傳。附見趙撝謙傳中。瞿宗吉歸田詩話。記其在楊旺扎勒幕中諸作。又記其酒酣自誦歌風臺詩。以界尺擊案。淵淵作金石聲。曰我死葬骨湖上。題曰詩人張員外墓足矣。其風調可以想見也。其詩學出於虞集。故具有典型。舊稾散佚。正統元年楊士奇。殆得殘帙於給事中夏時。以授浮梁縣丞時昌刻之。此本卽從正統刻本傳寫者。士奇原序。尚載於卷端。其詩才氣縱逸。往往隨筆酬答。或不免於頹唐。然如五王行春圖歌風臺諸作。皆蒼莽雄肆。有沈鬱悲涼之概。天寶宮詞輦下曲宮中詞諸作不獨詠古之工。且足備史乘所未載。顧嗣立元詩選。嘗錄其詩於辛集中。其小傳引楊士奇序云云。所見蓋卽此本。舊版久佚。流傳漸寡。國初金侃得毛晉家所藏別本。政題曰廬陵集。侃復爲校正。閒附案語於下方。然其本亦從此本傳錄。非兩書也。<br/>
</p></div></body>
</html>