<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 日講禮記解義 六十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->日講禮記解義 六十四卷
</h2>
<p>
<!--no:-->謹案是書爲聖祖仁皇帝。經筵所講。皆經御定。而未及編次成帙。皇上御極之初。乃命取繙書房舊稿。校刊頒行。禮爲治世之大經。周禮具其政典。儀禮陳其節文。禮記一書。朱子以爲儀禮之傳。然特冠義等六篇。及喪服諸篇。與儀禮相發明耳。至於他篇。則多整躬範俗之道。別嫌明微之防。不盡與儀禮相比附。蓋儀禮皆古經。禮記則多誌其變。儀禮皆大綱。禮記則多謹於細。儀禮皆度數。禮記則多明其義。故聖賢之微言精意。雜見其中。斂之可以正心修身。推之可以齊家治國平天下。自天子以至庶人。莫不於是取裁焉。是編推繹經文。發揮暢達。而大旨歸於謹小愼微。皇自敬德。以納民於軌物。衞湜所集一百四十四家之說。鎔鑄剪裁。一一薈其精要。信乎聖人制作之意。惟聖人能知之矣。<br/>
</p></body>
</html>