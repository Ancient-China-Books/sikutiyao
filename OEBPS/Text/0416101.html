<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 論學繩尺 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->論學繩尺 十卷
</h2>
<!--ed:-->安徽巡撫採進本
<p>
<!--no:-->宋魏天應編。林子長註。天應號梅墅。自稱郷貢進士。子長號筆峯。官京學教諭。皆閩人也。是編輯當時場屋應試之論。冠以論訣一卷。所錄之文。分爲十卷。凡甲集十二首。乙集至癸集倶十六首。毎兩首立爲一格。共七十八格。毎題先標出處。次擧立說大意。而綴以評語。又略以典故。分註本文之下。蓋建陽書肆所刊。歳久頗殘闕失次。明福建提學僉事游明。訪得舊本。重爲校補。又以原註多所譌誤。併爲考核增損。付書坊刊行。何喬新椒邱集。有是書序。今本不載。蓋佚脫也。考宋禮部貢擧條式。元祐法以三場試士。第二場用論一首。紹興九年。定以四場試士。第三場用論一首。限五百字以上成。經義詩賦二科竝同。又載紹興九年國子司業高閌劄子。稱太學舊法。毎旬有課。月一周之。毎月有試。季一周之。皆以經義爲主。而兼習論策云云。是當時毎試。必有一論。較諸他文。應用之處爲多。故有專輯一編。以備揣摩之具者。天應此集。其偶傳者也。其始尚不拘成格。如蘇軾刑賞忠厚之至論。自出機杼未嘗屑屑於頭項心腹腰尾之式。南渡以後。講求漸密。程式漸嚴。試官執定格以待人。人亦循其定格以求合。於是雙關三扇之說興。而場屋之作。遂別有軌度。雖有縱横奇偉之才。亦不得而越。此編以繩尺爲名。其以是歟。紹興重修貢擧式中。試卷犯點抹條下。有論策經義連用本朝人文集十句之禁。知拘守之餘。變爲剽竊。故以是防其弊矣。然當日省試中選之文。多見於此。存之可以考一朝之制度。且其破題接題。小講大講。入題原題諸式。實後來八比之濫觴。亦足以見制擧之文。源流所自出焉。<br/>
</p></body>
</html>