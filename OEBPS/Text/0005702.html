<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 周易衍義 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->周易衍義 十六卷
</h2>
<!--ed:-->浙江吳玉墀家藏本
<p>
<!--no:-->元胡震撰。震自署曰廬山深溪。又題將仕佐郎南康路儒學致仕教授。書前有自序。作於大德乙巳。蓋成宗九年也又有其子光大識語。稱幾成書而下世。後十年始克纂集成編。則其書實成於光大之手矣。書中於乾坤二卦卦辭。下接彖傳。繼以釋彖之文言。次大象次爻辭。下接小象。繼以釋爻之文言。又置雜卦於序卦之前。序次頗爲顚倒。昔李過作西谿易說。改乾坤二卦經文次第。割裂文言。分附卦爻。胡一桂譏其混亂古經。此書實同其病。前後脱簡。亦不一而足。或傳寫者失其原次。故錯紊若此歟。其於經文訓詁。大都皆舉史事以發明之。不免太渉泛濫。非說經家謹嚴之體。然議論尚爲平正。所引諸儒之解。亦頗詳核。多可以備參考。視言理而空談元妙。言數而漫衍耦者。猶爲此善於彼焉。<br/>
</p></div></body>
</html>