<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十六 別集類存目十 鬲津草堂詩集 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十六
<!--sf:-->別集類存目十
</font><h2>
<!--ti:-->鬲津草堂詩集 無卷數
</h2>
<!--ed:-->山東巡撫採進本
<p>
<!--no:-->國朝田霡撰。霡字子益。號樂園。又號香城居士。德州人。康熙丙寅拔貢生。授堂邑縣教諭。以病未赴。霡與兄雯需竝能詩。雯才調縱橫。沿幾社之餘風。以奇偉鉅麗自喜。與王士禎同郡同時。而隱然負氣不相下。士禎池北偶談。中載其服藥必取異名一事。亦陰不滿之。霡乃獨從士禎遊。是編凡鬲津草堂五字古體詩一卷。五字今體詩一卷。皆士禎評而序之。序稱唐有詩不必建安黃初也。元和以後有詩不必神龍開元也。北宋有詩不必李杜高岑也。語蓋爲雯而發。又鬲當眞草堂絕句詩一卷。里人孫勷序之。序稱吾州近時前輩以詩名者。無閒於時。餘性不近詩。然當披編佩句之餘。亦或頗有所覩。於作者之旨。大都若格格於余懷。未能強以爲無閒然也。語亦侵雯。然觀霡所作。雖密咏恬吟。成一邱一壑之趣。至才力富健。究不足以敵雯也。集後又有菊隱集一卷。南遊稾一卷。總題曰鬲津草堂七十以後詩。黃越序之。稱其垂老所作。彌淡彌甘。大抵霡生平爲詩。以七言絕句自負。自少至老。亦惟是體特多云。<br/>
</p></div></body>
</html>