<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 貴耳集 一卷 二集 一卷 三集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->貴耳集 一卷
<!--ti:-->二集 一卷
<!--ti:-->三集 一卷
</h2>
<!--ed:-->江蘇巡撫採進本
<p>
<!--no:-->宋張端義撰。端義字正夫。自號荃翁。鄭州人。居於蘇州端平中應詔三上書。坐妄言。韶州安置。此書卽在韶州所作。凡三集。每集各有自序。初集成於淳祐元年。序言生平接諸老緒餘。著短長錄一帙。得罪後。爲婦所火。因追舊事記之。名貴耳集。以耳爲人至貴。言由音入。事由言聽。古人有入耳著心之訓。且有貴耳賤目之說也。集末一條。自序生平甚悉。二集成於淳祐四年。三集成於淳祐八年。其書多記朝廷軼事。兼及詩話。亦有考證數條。二集之末。綴王排岸女孫一條。始涉神怪。三集則多記猥雜事。故其序有稗官虞初之文也。書中如論制誥。引陸游南唐書載李煜詞臣有陶穀徐鉉。考陶穀由晉漢周入宋。未仕李煜。南唐書亦無此文也。論物從中國。名從主人。引穀梁傳。謂長狄謂善稻爲伊緩。考穀梁傳。乃吳謂善伊謂稻緩。不云長狄也。論易卦。謂漢之周易。不以乾坤爲首卦。然後知揚雄太元經。以中孚爲首卦。卽漢之易。考卦氣起中孚。見易緯稽覽圖。卽孟喜六日七分之法。非易卦之次序也。論春秋謂王安石黜春秋非聖經。故元祐諸人，多作春秋解。自胡安定先生始。考胡瑗仁宗時人。不及見熙寧之制也。論施宜生日射三十六熊賦。謂熊卽侯也。非獸也。案桯史載金海陵王校獵國中。一日而獲三十六熊。廷試多士。遂以命題。則熊獸。非侯也。論藝文類聚以雞爲稽山子。以驢爲廬山公。吳越毛勝作水族加恩簿。祖歐陽詢之遺意也。考此乃藝文類聚禽部獸部集錄舊文。非詢作也。論伶官。謂自漢武帝時。東方朔以諧謔進。案優施遠見春秋。不始於朔。朔自官大中大夫。非伶人也。觀其三集。大抵本江湖詩派中人。而負氣好議論。故引據非其所長。往往顚舛如此。然所載頗有軼聞。足資考證。其論詩論文論時事。皆往往可取。所長固亦不可沒焉。<br/>
</p></div></body>
</html>