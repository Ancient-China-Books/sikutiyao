<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 祠部集 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->祠部集 三十六卷
</h2>
<!--ed:-->永樂大典本
<p>
<!--no:-->宋強至撰。至有韓忠獻遺事。已著錄。宋史藝文志。載至祠部集四十卷。文淵閣書目尚著於錄。其後遂湮沒不傳。近時厲鶚撰宋詩紀事。僅從高似孫蟹略方回瀛奎律髓採錄二詩。其他均佚不可見。今從永樂大典各韻中裒輯編綴。得詩文數百篇。雖原目久佚。無由知其完闕。而準計卷帙。當尚存十之八九。謹分類排纂。釐爲三十六卷。稍據其出處之跡。以爲論次。而曾鞏原序。載於元豐類稾者。仍錄以冠篇。大抵奏牘之文。曲折疏鬯。切中事情。多有裨於世用。杭州志稱韓琦出鎮時。上奏及他書。皆至屬稾。琦乞不散靑苗錢。神宗閱之。曰此必強至之文也。因出疏以示宰臣。新法幾罷。是固琦之忠誠惻怛。足以感動人主。亦至文章懇摯。有以助之矣。其詩沈鬱頓挫。氣格頗高。在北宋諸家之中。可自樹一幟。觀所作送郭秀才序。稱初爲鄉試舉首。賦出四方皆傳誦之。旣得第。恥以賦見稱。乃專力六經。發爲文章。有舉其賦者。輒頸漲面赤。惡其薄己。是其屏斥時蹊。力追古人。實有毅然以著作自命者。宜其以餘事爲詩。亦根柢深厚若此也。<br/>
</p></div></body>
</html>