<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要  集部一 別集類</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
</font><h2>
<!--ta:-->集部一
<!--ta:-->別集類
</h2>
<p>
<!--na:-->集始於東漢。荀況諸集。後人追題也。其自製名者。則始張融玉海集。其區分部帙。則江淹有前集。有後集。梁武帝有詩賦集。有文集。有別集。梁元帝有集。有小集。謝胱有集。有逸集。與王筠之一官一集。沈約之正集百卷。又別選集略三十卷者。其體例均始於齊梁。蓋集之盛。自是始也。唐宋以後。名目益繁。然隋唐志所著錄。宋志十不存一。宋志所著錄。今又不存一。新刻日增。舊編日減。豈數有乘除歟。文章公論。歷久乃明。天地英華。所聚卓然。不可磨滅者。一代不過數十人。其餘可傳可不傳者。則繫乎有幸有不幸。存佚靡恆。不足異也。今於元代以前。凡論定諸編。多加甄錄。有明以後。篇章彌富。則删薙彌嚴。非曰沿襲恆情。貴遠賤近。蓋閱時未久。珠礫竝存。去取之閒。尤不敢不愼云爾。<br/>
</p></div></body>
</html>