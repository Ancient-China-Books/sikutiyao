<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 三楚新錄 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->三楚新錄 三卷
</h2>
<!--ed:-->浙江吳玉墀家藏本
<p>
<!--no:-->宋周羽翀撰。羽翀里貫未詳。自署稱儒林郞試祕書省校書郞前桂州修仁令。蓋宋初人也。其稱三楚者。以長沙馬殷。武陵周行逢。江陵高季興。皆據楚地稱王。故論次其興廢本末。以一國爲一卷。其中與史牴牾不合者甚多。如馬殷本爲武安節度使劉建鋒先鋒指揮使。佐之奪湖南。及建鋒爲陳贍所殺。軍中迎殷爲留後。亦未嘗爲邵州刺史。今羽翀乃稱殷隨渠帥何氏南侵。何命爲邵州刺史。何氏卒。衆軍迎殷爲主。其說皆鑿空無據。又謂馬希範入覲。桑維翰旅遊楚泗。求貨不得。拂衣而去。及希範立。維翰已爲宰相。奏削去其半仗云云。今考希範嗣立。在唐明宗長興三年。時晉未立國。安得有維翰爲宰相之事。亦爲誣罔。又如王逵爲潘叔嗣所襲。與戰敗沒。而羽翀以爲敗於南越。僅以身免。竟死於路。與諸書所紀。竝有異同。蓋羽翀未覩國史。僅據故老所傳述。纂錄成書。故不能盡歸精審。然其所聞軼事。爲史所不載者。亦多可採。稗官野記。古所不廢。固不妨錄存其書。備讀五代史者參考焉。<br/>
</p></div></body>
</html>