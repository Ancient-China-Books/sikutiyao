<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 灤京雜詠 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->灤京雜詠 一卷
</h2>
<!--ed:-->浙江鮑士恭家藏本
<p>
<!--no:-->元楊允孚撰。允孚字和吉。吉水人。其始末未詳。惟集後羅大己跋。稱楊君以布衣襆被。歲走萬里。窮西北之勝。凡山川物產。典章風俗。無不以咏歌記之。則允孚似未登仕版者。然第四十九首註。稱每湯羊一。膳具數十六。餐餘必賜左右大臣。日以爲常。予嘗職賜。故悉其詳云云。則亦順帝時尚食供奉之官。非游士矣。又末數首中一則曰。宮監何年百念消。冠簪驚見髻蕭蕭。挑燈細說前朝事。客子朱顏一夕凋。一則曰強欲澆愁酒一厄。解鞍閒看古祠碑。居庸千載興亡事。惟有中天月色知。一則曰試將往事記從頭。老鬢征衫總是愁。天上人閒今又昔。灤河珍重水長流。則是集蓋作於入明之後。故羅大己序。有兵燹所過。莽爲邱墟。回視曩遊。慨然永嘆語也。其詩凡一百八首。題曰百咏。蓋舉成數。其曰灤京者。以灤河逕上都城南。故元時亦有此稱。詩中所記元一代避暑行幸之典。多史所未詳。其詩下自註。亦皆賅悉。蓋其體本王建宮詞。而故宮禾黍之感。則與孟元老之東京夢華錄。吳自牧之夢梁錄。周密之武林舊事。同一用意矣。<br/>
</p></div></body>
</html>