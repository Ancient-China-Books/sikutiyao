<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 四書纂疏 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->四書纂疏 二十六卷
</h2>
<!--ed:-->內府藏本
<p>
<!--no:-->宋趙順孫撰。順孫字格菴。括蒼人。考黃溍集。有順孫阡表。曰自考亭朱子。合四書而爲之說。其微詞奧旨。散見於門人所記錄者。莫克互見。公始採集以爲纂疏。蓋公父少傅魏公雷。師事考亭門人滕先生璘。授以尊所聞集。公以得於家庭者。溯求考亭之原委。纂疏所由作也。則順孫距朱子三傳矣。故是書備引朱子之說。以翼章句集註。所旁引者。惟黃榦輔廣陳淳陳孔碩蔡淵蔡沈葉味道胡泳陳埴潘柄黃士毅眞德秀蔡模一十三家。亦皆爲朱子之學者。不旁涉也。鄧文原作胡炳文四書通序。頗病順孫此書之宂濫。炳文亦頗摘其失。然經師所述。體例各殊。註者詞尚簡明。疏者義存曲證。順孫書以疏爲名。而自序云陪穎達公彥後。則固疏體矣。繁而不殺。於理亦宜。文原殆未考孔賈以來之舊式。故少見而多怪歟。<br/>
</p></div></body>
</html>