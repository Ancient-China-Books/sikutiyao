<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部十五
<!--sf:-->詩類一
</font><h2>
<!--ti:-->絜齋毛詩經筵講義 四卷
</h2><p>
<!--no:-->宋袁燮撰。燮有絜齋家塾書鈔。已著錄。此書乃其爲崇政殿說書時撰進之本。宋史藝文志。直齋書錄解題。皆不著錄。朱彝尊經義考。亦不列其名。惟永樂大典。頗載其文。蓋其失傳亦已久矣。宋代經筵講章。如朱震范沖左氏講義。戴溪春秋講義。類多編輯別行。燮此書亦同其例。其中議論和平。頗得風人本旨。於振興恢復之事。尤再三致意。如論式微篇。則極稱太王句踐轉弱爲強。而貶黎侯無奮發之心。論揚之水篇。則謂平王柔弱爲可憐。論黍離篇。則直以汴京宗廟宮闕爲言。皆深有合於獻納之義。胡安國作春秋傳。意主復讎。往往牽經以從己。而燮則因經文所有而推闡之。故理明詞達。無所矯揉。可謂能以古義資啓沃矣。謹以次編定。釐爲四卷。皆國風也。其雅頌諸篇。則永樂大典闕載。或輪番進講。燮偶末當直歟。
</p><br/></div></body></html>