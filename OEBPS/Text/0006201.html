<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 周易集傳 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四
<!--sf:-->易類四
</font><h2>
<!--ti:-->周易集傳 八卷
</h2>
<!--ed:-->浙江巡撫採進本
<p>
<!--no:-->元龍仁夫撰。仁夫字觀復。廬陵人。吉安府志作永新人。官湖廣儒學提舉。事蹟附載元史儒學傳劉詵傳內。是書成於至治辛酉。董眞卿周易會通。稱其有自序一篇。此本無之。朱彝尊經義考。於舊序例皆全錄。而亦無是篇。則其佚已久矣。吉安府志云。仁夫周易集傳十八卷。立說主本義。毎卦爻下各分變象辭占。今觀所注。雖根據程朱者多。而意在卽象詁義。於卦象爻象。互觀析觀。反覆推闡。頗能抒所心得。非如胡炳文等徒墨守舊文者也。吉安府志。又稱其謂雜卦爲占筮書。引春秋傳屯固比入坤安震殺。皆以一字斷卦義爲證。其說似創而有本。亦異乎游談無根者。元史稱仁夫所著周易。多發前儒之所未發。殆不誣矣。原書十八卷。今僅存八卷。然上下經及彖象傳。皆已全具。朱彝尊曝書亭集有是書跋。謂通志堂刻經解時。以其殘闕。故未開雕云云。夫傳錄古書。當問其義理之是非。不當論其篇頁之完闕。殘編斷簡。古人尚且蒐輯。仁夫是書。上下經裒然倶完。而以不全棄之。何其愼也。況傅寅禹貢說斷。程大昌禹貢圖說。林之奇三山書傳。今以永樂大典校之。皆非完帙。而徐氏仍登梨棗。是又何說歟。今特錄存之。俾重著於世。庶於經義有所裨焉。<br/>
</p></body>
</html>