<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十五 史評類存目一 通鑑博論 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->通鑑博論 三卷
</h2>
<!--ed:-->兩江總督採進本
<p>
<!--no:-->明寧王權撰。權有漢唐祕史。已著錄。此書以洪武二十九年九月表上。蓋奉太祖敕撰者。前二卷論歷代史事大略。後一卷倣史家年表。名之爲天運記。其上中二卷所云外記者。劉恕陳桱之書也。正紀者。司馬光之書也。錢曾讀書敏求記曰。下卷圖格中。於至正二十六年丙午。書廖永忠沈韓林兒於瓜步。大明惡永忠之不義。後賜死。此非寧王之書法。而太祖之書法也。德慶一案。盡此二十一字。又何他詞之說云云。夫林兒之死。猶義帝之死也。（明初奉龍鳳年號。）永忠之死。亦猶淮陰之死也。諉過永忠。一語而解兩失。此眞舞文之曲筆。曾乃以爲定案。於義殊乖。下卷之末。有永樂五年御製文一篇。題曰歷代受命報復之驗。蓋官爲刊行。因而附著其文。純擧報應輪迴之說。最爲淺陋。後有成祖自跋云。觀其革命之際。報復屠戮之慘。或亂生於內。或患生於外。自相魚肉。又云。察其歷代報復之由。以明天道好還之理。觀其所言。似乎尚畏天道者。而革除時屠戮之慘。乃無復人理。天下後世之耳目。可以是言掩耶。又案明史權本傳。曰權嘗奉敕輯通鑑博論。又作史斷一卷。今考是書凡例云。一取史斷爲法。加諸筆削。下卷之末云。取史斷之首章。以名是書。史斷者。宋端平三年。南宮靖一所作。今尚有傳本。非權作也。<br/>
</p></div></body>
</html>