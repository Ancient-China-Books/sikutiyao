<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 編珠 二卷 補遺 二卷 續編珠 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->編珠 二卷
<!--ti:-->補遺 二卷
<!--ti:-->續編珠 二卷
</h2>
<!--ed:-->內府藏本
<p>
<!--no:-->編珠二卷。舊本題隋杜公瞻撰。補遺二卷。續編珠二卷。則國朝康熙戊寅詹事錢塘高士奇所輯也。案編珠隋志不載。唐志但有杜公瞻荊楚歲時紀一卷。而無此書。宋志始著於錄。然世無傳本。始出於士奇家。其序稱於內庫廢紙中得之。原目凡四卷。佚其半。遍覓不可得。輒困原目。補爲四卷。又廣其類之未具者爲二卷。首載大業七年公瞻自序。稱奉敕撰進。其結銜題作佐郎兼散騎侍郎。又有徐乾學序。稱杜公瞻無所表著。談藪載隋京兆杜公瞻。嘗邀成楊玠過宅酒酣嘲謔者。卽此公瞻無疑。今觀其書隸事爲對。略如徐堅初學記之體。但前無序事。後無詩文。原目分天地山川居處儀衛音樂器玩珍寶繪綵酒膳黍稷菜蔬果實車馬舟楫。所存者音樂以上五門而已。顧煬帝諱廣。故廣川改長河。河廣雅改博雅。而此書桂林水條下。引廣州山川記。治雞水條下。引廣州記。柏心桂條下。引伏滔北征記。稱廣陵縣城。南門三條路下。引班固西都賦。披三條之廣路。隋高祖之父諱忠。故隋書忠節改誠節。而此書斬馬劍條下。引漢書王莽斬董忠事。此猶可曰臨文不諱。未必盡拘。又菖蒲海一條。本與茱萸江爲對。菖字從草無疑矣。而條下所註。乃引漢書西域傳于闐河與嶺合東流注菖蒲海。今檢漢書。乃蒲昌。非菖蒲也。唐以前書。不應荒謬至此。此尚可曰一時失記。至於音樂門南城鼓一條。引樂府解題曰。鼓吹曲有巫山高。戰城南。戰城南。則非惟文理未安。且樂府解題一書。古不著錄。始見於崇文總目。云不知撰人名氏。列於吳兢樂府古題要解之後。郭茂倩樂府詩集。漢鐃歌上之回篇引之。直題曰吳兢。雖未必確。然其書晚出。必非六朝舊籍。無疑也。公瞻安得而見之。或明人所依託。士奇偶未審歟。楊士奇文淵閣書目。張萱內閣書目。俱不著錄。永樂大典。前代類書。如四六叢珠。截江網之類。無不具採。亦不登其一字。知其出明中葉以後矣。以其採擷詞華。頗爲鮮豔。士奇所續。亦皆取唐以前事。較他類書爲近古。故疑以傳疑。姑存以僅參考焉。<br/>
</p></div></body>
</html>