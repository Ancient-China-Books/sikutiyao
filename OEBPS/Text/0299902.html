<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十四 小說家類存目二 耳鈔祕錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十四
<!--sf:-->小說家類存目二
</font><h2>
<!--ti:-->耳鈔祕錄 一卷
</h2>
<!--ed:-->浙江巡撫採進本
<p>
<!--no:-->舊本題上元壬午。南贍部洲二十八年林之東無名氏撰述。考書中所紀。其人當在嘉靖時。壬午卽嘉靖元年。而稱二十八年。其詞詭誕。未之詳也。所紀皆明代雜事。然無一非委巷之談。如謂明成祖發劉基之墓。得一朱匣。中有賀永樂元年登極表。元順帝爲明所敗。匿於古寺而死。卽以寺梁爲棺。寧王權爲許遜後身。邱濬爲蝦蟆精。凡孔氏襲衍聖公者。其相必口露雙齒如孔子。明太祖以公主嫁朝鮮國世子。劉基對明太祖稱白鬍子變紅鬍子。明孝宗爲牟尼佛降生。故年號上下二字皆取牟字字頭。其鄙俚荒唐。殆不足與辨。至於以危素爲姓魏。以于謙爲姓余。殆市井略識字人妄聽之而妄記之。不知何以得傳至今也。<br/>
</p></div></body>
</html>