<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部十四
<!--sf:-->傳記類二
</font><h2>
<!--ti:-->今獻備遺 四十二卷
</h2><p>
<!--no:-->明項篤壽撰。篤壽有小司馬奏草。巳著錄。是編採明代名臣事蹟。編爲列傳。起洪武。訖宏治。計二百四人。蓋本袁袠所著。而稍增損之。明史藝文志亦載其目。其曰備遺者。自序謂姑備遺忘。蓋謙不以作史自任耳。明人學無根柢。而最好著書。尤好作私史。其以累朝人物彙輯成編者。如雷禮之列卿記。楊豫孫之名臣琬炎錄。焦竑之國史獻徵錄。卷帙最爲浩博。而宂雜汜濫。不免多所牴牾。推篤壽此書。頗簡明有法。其中所載。如劉基飲西湖上。見西北雲氣。謂是天子氣在金陵。我當輔之。此術家附會悠謬之談。篤壽乃著之基傳中。殊失別擇。又如徐有貞之悍鷙。李東陽之模棱。張孚敬之偏愎。皆未可稱一代完人。而篤壽推尊過甚。其進退亦爲寡識。然敍述詳贍。凡年月先後。事蹟異同。皆可爲博考參稽之助。於史學亦未嘗無裨焉。
</p><br/></div></body></html>