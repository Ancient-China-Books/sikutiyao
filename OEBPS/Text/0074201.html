<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書大全 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書大全 三十六卷
</h2>
<!--ed:-->通行本
<p>
<!--no:-->明永樂十三年。翰林學士胡廣等奉敕撰。成祖御製序文。頒行天下。二百餘年。尊爲取士之制者也。其書因元倪士毅四書輯釋。稍加點竄。顧炎武日知錄曰。自朱子作大學中庸章句或問。論語孟子集註之後。黃氏有論語通釋。其采語錄附於朱子章句之下。則始於眞氏。祝氏仿之爲附錄。後有蔡氏四書集疏。趙氏四書纂疏。吳氏四書集成。論者病其泛濫。於是陳氏作四書發明。胡氏作四書通。而定宇之門人倪氏。（案定宇陳櫟之別號。）合二書爲一。頗有删正。名曰四書輯釋。永樂所纂四書大全。特小有增册。其詳其簡。或多不如倪氏。大學中庸或問則全不異。而閒有舛誤云云。於是書本末。言之悉矣。考士毅撰有作義要訣一卷。附刻陳悅道書義斷法之末。今尚有傳本。蓋頗講科舉之學者。其作輯釋。殆亦爲經義而設。故廣等以夙所誦習。剽剟成編歟。初與五經大全並頒。然當時程式。以四書義爲重。故五經率皆庋閣。所研究者惟四書。所辨訂者亦惟四書。後來四書講章。浩如烟海。皆是編爲之濫觴。蓋由漢至宋之經術。於是始盡變矣。特錄存之。以著有明一代士大夫學問根柢。具在於斯。亦足以資考鏡焉。<br/>
</p></body>
</html>