<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江朱彝尊家曝書亭藏本

<div id="text"><font size="-1">
<!--fi:-->子部四十九
<!--sf:-->類書類存目三
</font><h2>
<!--ti:-->三體摭韻 十二卷
</h2><p>
<!--no:-->國朝朱昆田撰。昆田字西畯。秀水人。彝尊子也。承其家學。亦以博涉爲功。是編仿陰氏韻府之例。採前人新豔字句。排纂成編。所錄至元而止。惟取騷賦詩三體。故以爲名。捃拾頗爲繁富。然詞人琢語。莩甲新意者十之一。鎔鑄舊文者十之九。未可一字一句。據爲根柢。卽以一東韻而論。阿童爲王濬小字。見三國志註。乃云出蘇軾詩。鶴氃氋而不舞。乃羊祜事。是世說新語。乃云本陸龜蒙詩。此猶云惟引詞賦。不及子史也。至於椒風殿名見兩都賦。乃引崔國輔詩。唐弓字見庾信三月三日華林園馬射賦序。乃引賀知章詩。比紅兒自有羅虬本詩。乃引陸游詩。是卽詞賦之中。已舍前取後。他如已引古詩之魚戲蓮葉東。又引岑德詩之蓮東自可戲。別出蓮東一條。已引衞象詩之鵲血琱弓溼未乾。又引梅堯臣詩之休調鵲血弓。別出鵲血弓一條。更繁複少緒。至梁簡文帝詩之劍飾丹陽銅。字本從金。乃譌收於桐字下。則校讎亦未精矣。蓋草創未定之本。後人以其名父之子。遂錄傳之。不知反爲昆田累也。
</p><br/></div></body></html>