<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 紫山大全集 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->紫山大全集 二十六卷
</h2>
<!--ed:-->永樂大典本
<p>
<!--no:-->元胡祗遹撰。祗遹磁州武安人。元史本傳。載其字曰紹開。然今民將在祗遹乃文考紹聞衣德言實周書康誥之文。核其名義。疑紹開當作紹聞。元史乃傳刻之譌也。中統初張文謙宣撫大名。辟祗遹爲員外郞。後官至江南浙西道提刑按察使。延祐五年。追贈禮部尚書。諡文靖。是集爲其子太常博士持所編。前有其門人翰林學士承旨劉賡序。稱原本六十七卷。歲久散佚。今據永樂大典所載。裒合成編。釐爲賦詩詩餘七卷。文十二卷。雜著四卷。語錄三卷。其閒雜著一卷。祗遹一生所學。具見於斯。然體例最爲宂瑣。有似隨筆劄記者。有似短章小品者。有似莅官條約者。有似公移案牘者。層見錯出。殆不可名以一格。考賈誼新書。皆以所作治安策及言事諸疏。割裂顚倒。各自爲章。別標篇目。說者以爲平時記錄之稾。其後聯綴成篇而上之。祗遹是集。或亦是例歟。史稱其官右司員外郞時。以論事件姦相阿哈瑪。（案阿哈瑪原作阿合馬。今改正。）外遷太原路治中提舉鐵冶。欲以歲賦不辦責之。及其莅職。乃以最聞。官荊湖北道宣慰副使時。辨誣告不軌之獄。官濟寧路總管時。擘畫軍政八事。竝修明學校之法。又稱其所至皆抑豪右。扶寡弱。敦教化。厲士風。蓋以吏治名一時。而無一語及其文章。今觀其集。大抵學問出於宋儒。以篤實爲宗。而務求明體達用。不屑爲空虛之談。詩文自抒胸臆。無所依仿。亦無所雕飾。惟以理明詞達爲主。元代詞人。往往以風華相尚。得茲布帛菽粟之文。亦未始非中流一柱矣。惟編錄之時。意取繁富。遂多收應俗之作。頗爲宂雜。甚至如黃氏詩卷序。優伶趙文益詩序。贈宋氏序諸篇。以闡明道學之人。作媟狎倡優之語。其爲白璧之瑕。有不止蕭統之譏陶潛者。陶宗儀輟耕錄。載其鍾愛歌兒珠簾秀。贈以沈醉東風小曲。殆非誣詞矣。以原本所有。姑仍其舊錄之。而附糾其繆於此。亦足爲操觚之炯戒也。<br/>
</p></body>
</html>