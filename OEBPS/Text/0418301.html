<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 大雅集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->大雅集 八卷
</h2>
<!--ed:-->編修汪如藻家藏本
<p>
<!--no:-->元頼良編。良字善卿。天台人。是集皆錄元末之詩。分古體四卷。近體四卷。前有至正辛丑楊維楨序。又有至正壬寅錢鼐序。末有王逢序。不署年月。維楨序稱其所採皆吳越人之隱而不傳者。序末良自識云。良選詩至二千餘首。鐵崖先生所留者僅存三百。鐵崖道人卽維楨別號。是茲集乃良所裒輯。而維楨所刪定。故毎卷前署維楨評點字也。然觀集中。止首卷前數篇有維楨評語。七言律詩中顧瑛和維楨唐宮詞十首。亦列評語於其下。餘無維楨一語。或傳寫不完。或但經維楨點定。中閒偶評數首。良重其名。遂以評點歸維楨歟。顧嗣立選元詩三百家衆作略備。然大抵有集者登選。雖稱零篇佚什。各入癸集。而癸集實闕而未輯。此集所錄。多嗣立之所未收。其去取亦頗精審。蓋維楨工於篇什。故鑒別終爲不苟。又毎人之下。皆略註字號里貫。元末詩人。無集行世者。亦頗頼以考見。固不失爲善本矣。<br/>
</p></div></body>
</html>