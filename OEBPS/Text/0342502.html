<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 梅屋集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->梅屋集 五卷
</h2>
<!--ed:-->編修汪如藻家藏本
<p>
<!--no:-->宋許棐撰。棐字忱夫。海鹽人。嘉熙中居淤秦溪。自號曰梅屋。因以名集。首爲梅屋詩稾一卷。次融春小綴一卷。次爲第三稾一卷。次爲第四稾一卷。次爲雜著一卷。蓋梅屋詩稾。其初集。融春小綴。其二集。故以下稱第三稾第四稾。厲鶚宋詩紀事。但稱其有梅屋詩稾融春小綴。殊考之未備。觀其趁得山閒筍蕨春一首。本在梅屋稾中。題曰山閒。而鶚錄此詩。改其題曰筍蕨羹。註曰出山家淸供。知未細檢其集矣。棐生當詩教極弊之時。沾染於江湖末派。大抵以趙紫芝等爲矩矱。雜著中跋四靈詩選曰。斯五百篇。出自天成。歸於神識。多而不濫。玉之純香之妙者歟。後世學者愛重之是也。以高翥等爲羽翼。招高菊磵詩。所謂自改舊詩時未穩。獨斟新酒不成歡是也。以書賈陳起爲聲氣之聯絡。贈陳宗之詩。所謂六月長安熱似焚。鄽中淸趣總輸君。又謝陳宗之疊寄書籍詩。所謂君有新刊須寄我。我逢佳處必思君是也。以劉克莊爲領袖。讀南岳新稾詩。所謂細把劉郞詩讀後。鶯花雖好不須看是也。厥後以江湖小集中秋雨梧桐一聯。卒搆詩禍。起坐黥配。克莊亦坐彈免官。而流波推蕩。唱和相仍。終南宋之世。不出此派。然其詠歌閒適。模寫山林。時亦有新語可觀。錄而存之。亦足以觀詩道之變也。<br/>
</p></div></body>
</html>