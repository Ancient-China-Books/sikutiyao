<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 書畫跋跋 三卷 續 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->書畫跋跋 三卷
<!--ti:-->續 三卷
</h2>
<!--ed:-->浙江孫仰曾家藏本
<p>
<!--no:-->明孫鑛撰。鑛有月峯評經。已著錄。是書名書畫跋跋者。王世貞先有書畫跋。鑛又跋其所跋。故重文見義。猶非非國語。反反離騷例也。明以來未有刊本。僅有鈔本。在仁和毛先舒家。後歸其邑人趙信。信爲孫氏之壻。故鑛六世孫宗溥宗濓又從趙氏得之。乾隆庚申。始刊版印行。任蘭枝爲之序。初宗溥等以鑛書本因世貞而作。如不載世貞原跋。則鑛之所云。有不知爲何語者。乃取世貞諸跋。散附於各題之上。其明人書札。可與鑛參證。及爲鑛語所緣起者。亦附載焉。凡墨迹一卷。碑刻一卷。畫一卷。續亦如之。惟續跋碑刻作墨刻。蓋偶爾駁文。非宏旨所在也。詹氏小辨曰。王元美雖不以字名。顧吳中諸家。惟元美一人知法古人。又書史會要曰。王世貞書學雖非當家。而議論翩翩。筆法古雅。蓋拙於揮毫。而工於別古者也。鑛以制義名一時。亦不以書畫傳。然所論則時有精理。與世貞長短正同。亦賞鑒家所當取證者矣。<br/>
</p></div></body>
</html>