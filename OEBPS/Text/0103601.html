<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 續資治通鑑長編 五百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->續資治通鑑長編 五百二十卷
</h2>
<!--ed:-->永樂大典本
<p>
<!--no:-->宋李燾撰。燾有說文解字五音韻譜。已著錄。燾博極羣書。尤究心掌故。以當時學士大夫。各信所傳。不考諸實錄。正史家自爲說。因踵司馬光通鑑之例。備採一祖八宗事蹟。薈粹討論。作爲此書。以光修通鑑時。先成長編。燾謙不敢言續通鑑。故但謂之續資治通鑑長編。文獻通考。載其進書狀四篇。一在隆興元年知榮州時。先以建隆迄開寶年事一十七卷上進。一在乾道四年。爲禮部郞時。以整齊建隆元年至治平四年閏三月五朝事蹟。共一百八卷上進。一在淳熙元年。知瀘州時。以治平後至靖康。凡二百八十卷上進。一在淳熙元年知遂寧府時。重別寫呈。幷擧要目錄。計一千六十三卷。六百八十七册上進。故周密癸辛雜識。稱韓彥古盜寫其書。至盈二廚。然文獻通考所載。僅長編一百六十八卷。擧要六十八卷。與進狀多寡迥殊。考陳振孫書錄解題。稱其卷數雖如此。而册數至逾三百。蓋逐卷又分子卷。或至十餘云云。則所稱一千六十三卷者。乃統子卷而計之。故其數較多矣。又據燾進狀。其書實止於欽宗。而王明淸玉照新志。稱紹興元年胡彥修疏。在長編一百五十九卷註後。則似乎兼及高宗。或以事相連屬。著其歸宿。附於註末。如左傳後經終事之例歟。癸辛雜識又稱燾爲長編。以木廚十枚。每廚抽替匣二十枚。每替以甲子誌之。凡本年之事。有所聞必歸此匣。分日月先後次第之。井然有條云云。則其用力之專且久。可概見矣。其書卷帙最多。當時艱於傳寫。書坊所刻本。及蜀中舊本。已有詳略之不同。又神哲徽欽四朝之書。乾道中祇降祕書省。依通鑑紙樣。繕寫一部。未經鏤版。流播日稀。自元以來。世鮮傳本。本朝康熙初。崑山徐乾學始獲其本於泰興季氏。凡一百七十五卷。嘗具疏進之於朝。副帙流傳。無不珍爲祕乘。然所載僅至英宗治平而止。神宗以後。仍屬闕如。檢永樂大典宋字韻中。備錄斯編。以與徐氏本相較。其前五朝雖大概相合。而分註考異。往往加詳。至熙寧迄元符三十餘年事蹟。徐氏所闕。而朱彝尊以爲失傳者。今皆粲然具存。首尾完善。實從來海內所未有。惟徽欽二紀。原本不載。又佚去熙寧紹聖閒七年之事。頗爲可惜。然自哲宗以上。年經月緯。遂已詳備無遺。以數百年來名儒碩學。所欲見而不得者。一旦頓還舊物。視現行諸本。增多幾四五倍。斯亦藝林之鉅觀矣。昔明成化中。詔商輅等續修通鑑綱目。時永樂大典庋藏內府。外庭無自而窺。竟不知燾之舊文。全載卷內。乃百方別購。迄不能得。論者以爲遺憾。今恭逢我皇上稽古右文。編摩四庫。乃得重見於世。豈非顯晦有時。待聖世而發其光哉。燾原目無存。其所分千餘卷之次第。已不可考。謹參互校正。量其文之繁簡。別加釐析。定著爲五百二十卷。燾作此書。經四十載乃成。自實錄正史。官府文書。以逮家錄野紀。無不遞相稽審。質驗異同。雖採摭浩博。或不免虛實竝存。疑信互見。未必一一皆衷於至當。不但太宗斧聲燭影之事。於湘山野錄。考據未明。遂爲千古之疑竇。卽如景祐二年三月。賜鎭東軍節推毛洵家帛米一事。核以余靖所撰墓銘。殊不相符。爲曾敏行獨醒雜志所糾者。亦往往有之。然燾進狀。自稱寧失之繁。毋失之略。蓋廣蒐博錄。以待後之作者。其淹貫詳贍。固讀史者考證之林也。<br/>
</p></div></body>
</html>