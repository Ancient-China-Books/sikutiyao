<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部四
<!--sf:-->易類四
</font><h2>
<!--ti:-->易纂言 十卷
</h2><p>
<!--no:-->元吳澄撰。澄字幼淸。號草廬。崇仁人。宋咸淳末舉進士不第。入元以薦擢翰林應奉文字。官至翰林學士。卒諡文正。事蹟具元史本傳。是書用呂祖謙古易本經文。毎卦先列卦變主爻。毎爻先列變爻。次列象占。十翼亦各分章數。其訓解各附句下。音釋考證。則經附毎卦之末。傳附毎章之末。閒有文義相因。卽附辨於句下者。偶一二見。非通例也。澄於諸經好臆爲點竄。惟此書所改。則有根據者爲多。如師卦丈人吉。改大人吉。據崔憬所引子夏傳。比卦比之匪人。下增凶字。據王肅本。小畜卦輿說輻。改輿說輹。據許愼說文。尚德載。改尚得載。據京房虞翻子夏本。泰卦包荒。改包巟。據說文及虞翻本。大畜卦曰閑輿衞。改日閑輿衞。從鄭元虞翻陸希聲本。萃卦萃亨。刪亨字。從馬融鄭元虞翻陸績本。困卦劓刖。改臲陒。據荀爽王肅陸績本。鼎卦其形渥。改其刑剭。據鄭元本。比彖比吉也。刪也字。據王昭素本。賁彖補剛柔交錯四字。據王弼注。震彖驚遠而懼邇也。下補不喪匕鬯四字。據王昭素所引徐氏本。漸彖女歸吉也。改女歸吉利貞。據王肅本。坤象履霜堅冰。改初六履霜。據魏志。坎象樽酒簋貳。刪貳字。據陸德明釋文。（案澄注明言舊本有貳字。陸氏釋文無之。今世所行張弧陸希聲本皆同。是傳文已刪去貳字。徐氏通志堂本。乃劖補刊板增入貳字。是顧湄等校正之時。以不誤爲誤也。謹附訂於此。）繫辭上傳繫辭焉而明吉凶。下補悔吝二字。據虞翻本。繫辭下傳何以守位曰仁。改何以守位曰人。據王肅本。耒耨之利。改耒耜之利。據王昭素本。以濟不通。下刪致遠以利天下六字。據陸德明釋文。序卦傳故受之以履。下補履者禮也四字。據韓康伯本。皆援引古義。具有源流。不比師心變亂。其餘亦多依傍胡瑗程子朱子諸說。澄所自爲改正者。不過數條而已。惟以繫辭傳中說上下經十六卦十八爻之文。定爲錯簡。移置於文言傳中。則悍然臆斷。不可以爲訓矣。然其解釋經義。詞簡理明。融貫舊聞。亦頗賅洽。在元人說易諸家。固終爲巨擘焉。
</p><br/></div></body></html>