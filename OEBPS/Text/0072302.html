<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 中庸輯略 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->中庸輯略 二卷
</h2>
<!--ed:-->江蘇巡撫採進本
<p>
<!--no:-->宋石𡼖編。朱子删定。𡼖字子重。號克齋。新昌人。紹興十五年進士。官至太常主簿。出知南康軍。中庸爲禮記第三十一篇。孔穎達疏。引鄭元目錄云。此書於別錄屬通論。漢書藝文志。有中庸傳二篇。顏師古註曰。今禮記中有中庸一篇。亦非本禮經。蓋子思之作是書。本以闡天人之奧。漢儒以無所附麗。編之禮記。實於五禮無所屬。故劉向謂之通論。師古以爲非本禮經也。梁武帝嘗作義疏。見於隋志。然其書不傳。迨有宋諸儒。研求性道。始定爲心傳之要。而論說亦遂日詳。故𡼖輯是編。斷自周子二程子張子。而益以呂大臨謝良佐游酢楊時侯仲良尹焞之說。初名集解。乾道癸巳。朱子爲作序。極稱其謹密詳審。越十有六年。淳熙己酉。朱子作中庸章句。因重爲删定。更名輯略。而仍以集解原序冠其首。觀朱子中庸章句自序。稱旣定著章句一篇。以俟後之君子。而一二同志。復取石氏書删其繁亂。名以輯略。且別爲或問。以附其後云云。據此。則是編及或問。皆當與中庸章句。合爲一書。其後章句孤行。而是編漸晦。明嘉靖中。御史新昌呂信卿。始從唐順之得宋槧舊本。刻之毘陵。凡先儒論說。見於或問所駁者。多所芟節。如第九章游氏以舜爲絕學無爲之說。楊氏有能斯有爲之說。第十一章游氏離人立於獨未發有念之說。多竟從删薙。不復存其說於此書。至如第一章內。所引程子答蘇季明之次章。或問中亦力斥其紀錄失眞。而原文乃仍載書中。或爲失於刊削。或爲別有取義。則其故不可得詳矣。<br/>
</p></div></body>
</html>