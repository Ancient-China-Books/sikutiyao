<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 卻掃編 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->卻掃編 三卷
</h2>
<!--ed:-->河南巡撫採進本
<p>
<!--no:-->宋徐度撰。度字敦立。穀熟人。南渡後。官至吏部侍郞。書中屢稱先公。蓋其父處仁。靖康中嘗知政事。故家遺俗。俱有傳聞。故此編所紀。皆國家典章。前賢逸事。深有裨於史學。陸游渭南集有是書跋曰。此書之作。敦立猶少年。故大抵無紹興以後事。蓋其書成於高宗初年也。王明淸揮麈後錄載明淸訪度於霅川。度與考定創置右府。與揆路議政。分合因革。筆於是書。又載其論哲宗實錄。及論秦檜刊削建炎航海以後日歷起居注時政記諸書二事。則度之究心史學。可以概見。至謂新唐書載事倍於舊書。皆取小說。因欲史官博採異聞。則未免失之泛溢。此書上卷載葉夢得所記俚語一條。中卷載王鼎嘲謔一條。下卷載翟巽詼諧一條。爲例不純自穢其書。是亦嗜博之一證矣。然大致纂述舊聞。足資掌故。與揮麈諸錄。石林燕語。可以鼎立。而文簡於王。事核於葉。則似較二家爲勝焉。<br/>
</p></div></body>
</html>