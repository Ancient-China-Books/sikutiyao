<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 毛詩講義 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->毛詩講義 十二卷
</h2>
<!--ed:-->永樂大典本
<p>
<!--no:-->宋林岊撰。岊字仲山。古田人。紹熙元年特奏名。嘉定閒嘗守全州。宋史不爲立傳。而福建通志稱其在郡九年。頗多惠政。重建淸湘書院。與諸生講學。勉敦實行。郡人祀之柳宗元廟。則亦循吏也。是編皆其講論毛詩之語。觀其體例。蓋在郡時所講授。而門人錄之成帙者。大都簡括箋疏。依文訓釋。取裁毛鄭。而折衷其異同。雖範圍不出古人。然融會貫通。要無枝言曲說之病。當光寧之際。廢序之說方盛。岊獨力闡古義。以詔後生。亦可謂篤信謹守者矣。宋史藝文志。馬端臨經籍考。及文淵閣書目。此書皆作五卷。自明初以來。久無傳本。故朱彝尊經義考。以爲已佚。今從永樂大典各韻所載。次第彙輯。用存其概。永樂大典所原軼者。則亦闕焉。因篇帙稍繁。謹釐爲一十二卷。不復如其舊目云。<br/>
</p></div></body>
</html>