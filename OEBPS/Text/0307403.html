<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->翊聖保德傳 三卷
</h2><p>
<!--no:-->宋王欽若撰。欽若爵里事蹟。具宋史本傳。初澶淵之役。欽若忌寇準功。以孤注之說進。眞宗以爲恥。乃謀以符命誇四裔。於是天書之事起。東封西祀。諸說竝興。欽若嘗自言少時見天中赤文。成紫薇二字。復於褎城道見異人。告以他日當位至宰相。視其刺。乃唐裴度。自以爲深達道教。遂創修醮儀。領校道書。凡增六百餘卷。復自著道書數種。此傳其一也。傳中所言翊聖眞君降盩厔氏張守眞家。太祖太宗皆崇信之。事殊怪妄。蓋自張魯之教有三官。天地之外獨有水官。而木金火土不與。故道家獨尊玄武。此所謂翊聖眞君。卽玄武也。欽若小人。借神怪之說以固寵。不足多責。至著而爲書。則無忌憚之甚矣。
</p><br/></div></body></html>