<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 韋蘇州集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->韋蘇州集 十卷
</h2>
<!--ed:-->江蘇巡撫採進本
<p>
<!--no:-->唐韋應物撰。應物京兆人。新舊唐書俱無傳。宋姚寬西溪叢話。載吳興沈作喆爲作補傳。稱應物少遊太學。當開元天寶閒充宿衞。扈從遊幸。頗任俠負氣。兵亂後流落失職。乃更折節讀書。由京兆功曹。累官至蘇州刺史。太僕少卿。兼御史中丞爲諸道鹽鐵轉運江淮留後。年九十餘。不知其所終。先是嘉祐中王欽臣校定其集。有序一首。述應物事迹。與補傳皆合。惟云以集中及時人所稱。推其仕宦本末。疑止於蘇州刺史。考劉禹錫集。有蘇州舉韋中丞自代狀。則欽臣爲疎略矣。李觀集有上應物書。深言其褊躁。而李肇國史補云。應物性高潔。鮮食寡欲。所居焚香掃地而坐。二說頗異。蓋狷潔之過。每傷峭刻。亦事理所兼有也。其詩七言不如五言。近體不如古體。五言古體。源出於陶。而鎔化於三謝。故眞而不朴。華而不綺。但以爲步趨柴桑。未爲得實。如喬木生夏涼。流雲吐華月。陶詩安有是格耶。此本爲康熙中項絪以宋槧翻雕。卽欽臣所校定。首賦。次雜擬。次燕集。交寄贈。次送別。次酬答。次逢遇。次懷思。次行旅。次感歎。次登眺。次遊覽。次雜興。次歌行。凡爲類十四。爲篇五百七十一。原序乃云分類十五。殊不可解。然字畫精好。遠勝毛氏所刻四家刻本。故今據以著錄。其毛本所載拾遺數首。眞僞莫決。亦不復補入焉。<br/>
</p></div></body>
</html>