<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋通訓 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋通訓 六卷
</h2>
<!--ed:-->永樂大典本
<p>
<!--no:-->宋張大亨撰。是書自序。謂少聞春秋於趙郡和仲先生。考宋蘇軾年譜。軾本字和仲。又蘇洵族譜。稱爲唐相蘇頲之裔孫。系出趙郡。今所傳軾題烟江疊嶂圖詩石刻。末亦有趙郡蘇氏印。然則趙郡和仲先生。卽軾也。蘇籀雙溪集。載大亨以春秋義問軾。軾答書云。春秋儒者本務。然此書有妙用。學者罕能領會。多求之繩約中。乃近法家者流。苛細繳繞。竟亦何用。惟左丘明識其用。終不肯盡言。微見端兆。欲使學者自求之云云。與大亨自序亦合。蓋其學出於蘇氏。故議論宗旨亦近之。陳振孫書錄解題。及宋史藝文志。竝作十六卷。朱彝尊經義考云已佚。此本載永樂大典中。十二公各自爲卷。而隱公莊公襄公昭公。又自分上下卷。與十六卷之數合。然每卷篇頁無多。病其繁碎。今併爲六卷。以便省覽。其文則無所佚脫也。<br/>
</p></body>
</html>