<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 坤輿圖說 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->坤輿圖說 二卷
</h2>
<!--ed:-->內府藏本
<p>
<!--no:-->國朝南懷仁撰。懷仁西洋人。康熙中。官欽天監監正。是書上卷自坤輿至人物。分十五條。皆言地之所生。下卷載海外諸國道里山川民風物產。分爲五大州。而終之以西洋七奇圖說。大致與艾儒略職方外紀。互相出入。而亦時有詳略異同。按東方朔神異經曰。東南大荒之中。有樸父焉。夫婦並高千里。腹圍（按此下當有腹圍之里數。原本脫佚。今姑仍之。）自輔天初立時。使其夫婦導開百川。嬾不用意。謫之並立東南。不飲不食。不畏寒暑。須黃河淸。當復使其夫婦導護百川云云。此書所載。有銅人跨海而立。巨舶往來。出其胯下者。似影附此語而作。又神異經曰。北方層冰萬里。厚百丈。有磎鼠在冰下土中焉。形如鼠。肉重千觔。可以作脯。食之已熱云云。此書記此物全與相合。又周密癸辛雜識曰。西域有沙海。正據要津。其水熱如湯。不可向邇。此天之所以限華夷也。終古未嘗通中國。忽一日有巨獸浮水。窒。其骨長數十里。橫於兩涘。如津梁然。骨中有髓竅。可容並馬。於是西域之地。始通中國。謀往來者。每以膏油塗其骨。懼其枯朽而折。則無復可通故耳云云。此書記此事。亦全與相合。疑其東來以後。得見中國古書。因依仿而變幻其說。不必皆有實迹。然核以諸書所記。賈舶之所傳聞。亦有歷歷不誣者。蓋雖有所粉飾。而不盡虛構。存廣異聞。固亦無不可也。<br/>
</p></div></body>
</html>