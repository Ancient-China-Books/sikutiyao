<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 通鑑前編 十八卷 擧要 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三
<!--sf:-->編年類
</font><h2>
<!--ti:-->通鑑前編 十八卷
<!--ti:-->擧要 三卷
</h2>
<!--ed:-->編修邵晉涵家藏本
<p>
<!--no:-->宋金履祥撰。履祥有尚書表注。已著錄。案柳貫作履祥行狀。曰司馬文正作資治通鑑。繫年著代。祕書丞劉恕作外紀。以記前事。顧其志不本於經。而信百家之說。不足傳信。乃用邵氏皇極經世書。胡氏皇王大紀之例。損益折衷。一以尚書爲主。下及詩禮春秋。旁採舊史諸子。表年繫事。復加訓釋。斷自唐堯以下。接於資治通鑑。勒爲一書。旣成以授門人許謙。曰二帝三王之盛。其微言懿行。後王所當法。戰國申韓之術。其苛法亂政。亦後王所當戒。自周威烈王二十三年以後。司馬公旣已論次。而春秋以前。無編年之書。是編固不可少之著也云云。蓋履祥撰述之意。在於引經據典。以矯劉恕外紀之好奇。惟履祥師事王柏。柏勇於改經。履祥亦好持新說。如釋桑土旣蠶。引後所謂桑閒爲證。釋封十有二山濬川。謂營州當云其山碣石。其川遼水。以篤公劉七月二篇爲豳公當時之詩。非周公所追述。又以七月爲豳詩。篤公劉卽爲豳雅。皆不免於臆斷。以春秋書尹氏卒爲卽與隱公同歸於魯之鄭大夫尹氏。尤爲附會。至於引周書記異。於周昭王二十二年書釋氏生。則其徵引羣籍。去取失當。亦未必遽在恕書上也。然援據頗博。其審定羣說。亦多與經訓相發明。在講學諸家中。猶可謂究心史籍。不爲游談者矣。履祥自撰後序。謂旣編年表。例須表題。故別爲擧要三卷。凡所引經傳子史之文。皆作大書。惟訓釋及案語。則以小字夾註。附綴於後。蓋避朱子綱目之體。而稍變通鑑之式。後來浙江重刻之本。列擧要爲綱。以經傳子史之文爲目。而訓釋仍錯出其閒。已非其舊。又通鑑綱目刋本。或以此書爲冠。題曰通鑑綱目前編。亦後來所改名。今仍從原本。與綱目別著於錄。以存其眞焉。<br/>
</p></body>
</html>