<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 毅齋詩文集 八卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->毅齋詩文集 八卷
<!--ti:-->附錄 一卷
</h2>
<!--ed:-->兩淮鹽政採進本
<p>
<!--no:-->明王洪撰。洪字希範。錢塘人。年十八舉洪武丁丑進士。授行人。尋擢吏科給事中。以薦入翰林。由檢討歷官修撰侍講。爲永樂大典副總裁官。明史文苑傳。附載林鴻傳中。稱成祖嘗命洪爲文。洪逡巡不應詔。爲同列所排。不復進用。而是集有劉公潛所作輓詩序。及莫琚後跋。乃言洪預修國史。會大臣欲載其家瑞異入日歷中。洪持不可。至聞於成祖前。坐謫禮部主事。卒於官。曾棨輓洪詩。所謂玉堂分職見弧忠。亦指是事。明史蓋偶遺也。此集卽莫琚所編。雜文皆樸雅。駢體亦工。詩尤具有唐格。而不爲林鴻高棅之鉤摹。其序文及序書二篇。立論具見根柢。其序胡儼詩集。謂至元天歷閒。趙虞范揭。各鳴一時之盛。及其衰也。學者以麤豪爲壯。以尖新爲奇。語言纖薄。音律怗懘。論元末之弊。至爲切中。則洪之所見。高出當日遠矣。雖名位不昌。要爲有明初年。屹然一作者。明史文苑傳。稱王偁預修永樂大典。學博才雄。自負無輩行。獨推讓同官王洪。則洪之文章概可見矣。<br/>
</p></body>
</html>