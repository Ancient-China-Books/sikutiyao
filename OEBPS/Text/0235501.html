<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 眞蹟日錄 五卷 二集 一卷 三集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->眞蹟日錄 五卷
<!--ti:-->二集 一卷
<!--ti:-->三集 一卷
</h2>
<!--ed:-->浙江鮑士恭家藏本
<p>
<!--no:-->明張丑撰。凡三集。前有丑自題。稱書畫舫成。鑒家謂其粗可觀覽。多以名品卷軸見示就正。因信手筆其一二。命曰眞蹟日錄。隨見隨書。不復差次時代。其二集三集。則皆無序跋。蓋以漸續增。各自爲卷。實可通作一編也。此本爲鮑士恭家知不足齋所刊。凡原本所載。與書畫舫重複者。如初集之虞永興破邪論。王右軍鶻不佳帖。破羌帖。此事帖。謝司馬帖。思想帖。又別本思想帖。大道帖。又別本大道帖。鍾太傅。孔廟鼎銘。曹不興兵符圖。桃源圖。李成寒林平野圖。顏魯公書告。及與蔡明遠帖。陸機平復帖。李西臺千文卷。趙幹江行初雪圖。錢舜舉臨陸探微金粟如來像卷。懷素夢遊天姥吟眞蹟。倪雲林溪山仙館小幅。王齊翰挑耳圖。展子虔春游圖。鮮于伯機題董北苑山水。題趙模本搨蘭亭後。王朋梅金明池圖。二集之劉原父墨蹟秋水篇。黃子久山水。郭熙溪山秋霽卷。李泰和梅熟帖。褚河南小楷西昇經。王叔明惠麓小隱卷。倪雲林跋黃子久畫卷。顧淸臣書李成讀碑窠右圖。右軍鶻等帖。孫知微十一曜圖。巨然賺蘭亭圖。三集之吳道子八部天龍卷。李龍眠郭子儀單騎見回紇圖。唐子畏獨樂園江山行旅圖二卷。凡四十一條。皆删去而存其目。其詞有詳略異同者。則仍竝載之。以資參考焉。<br/>
</p></div></body>
</html>