<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->史部二十六
<!--sf:-->地理類三
</font><h2>
<!--ti:-->廬山記 三卷
<!--st:-->廬山紀略 一卷
</h2><font size="-1">坿</font><p>
<!--no:-->宋陳舜兪撰。舜兪字令擧。烏程人。所居曰白牛村。因自號白牛居士。慶歴六年進士。嘉祐四年又中制科第一。歴官都官員外郞。熙寧中出知山陰縣。以不奉行靑苗法。謫南康監稅。事蹟具宋史本傳。舜兪謫官時。與致仕劉渙。游覽廬山。嘗以六十日之力。盡南北山水之勝。毎恨慧遠周景武輩作山記疎略。而渙舊嘗雜錄聞見。未暇詮次。舜兪因採其說。參以記載耆舊所傳。晝則山行。夜則發書考證。泓泉塊石。具載不遺。折衷是非。必可傳而後已。又作俯仰之圖。尋山先後之次以冠之。人服其勤。自記云。余始游廬山。問山中塔廟興廢。及水石之名。無能爲予言者。雖言之。往往襲謬失實。因取九江圖經。前人雜錄。稽之本史。或親至其處。考驗銘志。參訂耆老。作廬山記。其湮泐蕪沒。不可復知者。則闕疑焉。凡唐以前碑記。因其有歲月甲子爵里之詳。故幷錄之。庶或有補史氏云云。其目有總敍山篇第一。敍北山篇第二。敍南山篇第三。而無第四五篇。圖亦不存。勘驗永樂大典。所闕亦同。然北宋地志。傳世者稀。此書考據精核。尤非後來廬山紀勝諸書所及。雖經殘闕。猶可寶貴。故特錄而存之。釋惠遠廬山紀略一卷。舊載此本之末。不知何人所附入。今亦併錄存之。備參考焉。
</p><br/></div></body></html>