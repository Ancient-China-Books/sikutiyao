<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->金匱鉤元 三卷
</h2><p>
<!--no:-->元朱震亨撰。明戴原禮校補。中稱戴云者。原禮說也。末附論六篇。不刻於目錄中。一曰火豈君相五志俱有論。一曰氣屬陽動作火論。一曰血屬陰難成易虧論。一曰滯下辨論。一曰三消之疾燥熱勝陰論。一曰泄瀉從溼治有多法論。皆不題誰作。觀其滯下辨論。引震亨之言。則亦原禮所加也。震亨以補陰爲宗。實開直補眞水之先。其以鬱治病。亦妙闡內經之旨。開諸家無窮之悟。雖所用黃蘗知母。不如後人之用六味圓。直達本原。所製越鞠丸。亦不及後人之用逍遙散。和平無弊。然蓽路藍縷。究以震亨爲首庸。是書詞旨簡明。不愧鉤元之目。原禮所補。亦多精確。明史方技傳。載此書於原禮傳中。卷數與今本同。稱其附以己意。人謂不愧其師。其爲醫家善本可知矣。原禮浦江人。洪武中御醫。本名思恭。以字行。故史作戴思恭。朱國禎湧幢小品曰。戴元禮國朝之聖醫也。太祖稱爲仁義人。太孫卽位拜院使云云。元禮卽原禮。蓋國禎得諸傳聞。故音同字異耳。
</p><br/></div></body></html>