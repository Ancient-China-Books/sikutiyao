<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 靳文襄奏疏 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->靳文襄奏疏 八卷
</h2>
<!--ed:-->直隸總督採進本
<p>
<!--no:-->國朝靳輔撰。輔字紫垣。鑲紅旗漢軍。初授翰林院修撰。官至總督河道兵部尚書。文襄其諡也。是編皆前後治河奏疏。其子治豫彙刊之。輔自安徽巡撫擢授河道總督。時值河患方棘。洪流逆溢。高堰橫潰。合淮水而東注。故道反湮。輔疏言河水挾沙而行。易於壅閼。惟賴淸水助刷。始能無滯。當審其全局。徹首尾而合治之。不可漫爲施工。堵使東築西決。終歸無益。因條具八事入告。聖祖仁皇帝悉俞其請。於是疏濬運河及淸口以至海口河道。又開白洋淸河以東引水河。而黃流始暢。開淸口瀾汛淺諸引河。而淮水始出。敵黃。築河崖遙隄縷隄。修高堰。堵翟壩。置減水六壩。而宣洩咸有所恃。至開中河皁河諸役。尤其設施之大者。其持論以築隄崖。疏下流。塞決口。有先後而無緩急數語爲綱領。故在事十年。具著成績。諸疏並在集中。無不指陳原委。言之鑿鑿。至今論治河者。猶稱輔焉。末附輔官巡撫時奏疏三篇。其極論騷擾驛站。亦具見風力云。<br/>
</p></div></body>
</html>