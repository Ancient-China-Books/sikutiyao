<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 八白易傳 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部五
<!--sf:-->易類五
</font><h2>
<!--ti:-->八白易傳 十六卷
</h2>
<!--ed:-->湖北巡撫採進本
<p>
<!--no:-->明葉山撰。山字八白。里貫未詳。經義考引張雲章之言。曰八白本末無所考見。詳其自序。當是一老諸生。是書屢易其稾。自序凡四。其初序略云。予十歳讀周易。越十年能厭學究語。又十四年爲嘉靖丁卯。又六年從鹿田精舍見楊誠齋易傳。又九年爲今壬子云云。再序題癸丑六月。三序題丁巳三月。四序題嘉靖三十九年七月。考壬子爲嘉靖三十一年。由壬子逆數十六年。當爲丁酉。序云丁卯者。由原本酉字用古體作丣。故傳寫誤也。據其所言。此書始於壬子。迄於庚申。凡九年而蕆事。以初序年月考之。山當生於宏治十七年甲子。至庚申書成。時年已五十七矣。其書專釋六十四卦爻辭。而於彖象文言十翼。皆不之及。大旨以誠齋易傳爲主。出入子史。佐以博辨。蓋借易以言人事。不必盡爲經義之所有。然其所言。亦往往可以昭法戒也。<br/>
</p></div></body>
</html>