<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 楊文敏集 二十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->楊文敏集 二十五卷
</h2>
<!--ed:-->福建巡撫採進本
<p>
<!--no:-->明楊榮撰。榮有後北征記。已著錄。榮當明全盛之日。歷事四朝。恩禮始終無閒。儒生遭遇。可謂至榮。故發爲文章。具有富貴福澤之氣。應制諸作。渢渢雅音。其他詩文。亦皆雍容平易。肖其爲人。雖無深湛幽渺之思。縱橫馳驟之才。足以震耀一世。而逶拖有度。醇實無疵。臺閣之文。所由與山林枯槁者異也。與楊士奇同主一代之文柄。亦有由矣。柄國旣久。晚進者遞相摹擬。城中高髻。四方一尺。餘波所衍。漸流爲膚廓宂長。千篇一律。物窮則變。於是何李崛起。倡爲復古之論。而士奇榮等。遂爲藝林之口實。平心而論。凡文章之力。足以轉移一世者。其始也必能自成一家。其久也亦無不生弊。微獨東里一派。卽前後七子。亦孰不皆然。不可以前人之盛。併回護後來之衰。亦不可以後來之衰。併掩沒前人之盛也。亦何容以末流放失。遽病士奇與榮哉。<br/>
</p></div></body>
</html>