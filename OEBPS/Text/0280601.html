<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部四十五
<!--sf:-->類書類一
</font><h2>
<!--ti:-->源流至論前集 十卷
<!--ti:-->後集 十卷
<!--ti:-->續集 十卷
<!--ti:-->別集 十卷
</h2><p>
<!--no:-->前集十卷。後集十卷。續集十卷。宋林駉撰。別集十卷。宋黃履翁撰。駉字德頌。寧德人。嘗以易魁鄕薦。事蹟具閩書。考衞湜禮記集說。引有林坰之語。其字從土。未審爲一人二人。履翁字吉父。不知其里貫。疑亦閩人也。宋自神宗罷詩賦用策論取士。以博綜古今。參考典制相尚。而又苦其浩瀚。不可猝窮。於是類事之家。往往排比聯貫。薈稡成書。以供場屋採掇之用。其時麻沙書坊。刊本最多。大抵出自鄕塾陋儒。勦襲陳因。多無足取。惟章俊鄉山堂羣書考索。最爲精博。是編於經史百家之異同。歷代制度之沿革。條列件繫。亦尚有體要。雖其書亦專爲科舉而設。然宋一代之朝章國典。分門別類。序述詳明。多有諸書不載者。實考證家所取資。未可以體例近俗廢也。
</p><br/></div></body></html>