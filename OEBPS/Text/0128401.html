<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 欽定勝朝殉節諸臣錄 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->欽定勝朝殉節諸臣錄 十二卷
</h2>
<p>
<!--no:-->乾隆四十一年奉敕撰。明自萬歷以還。朝綱日紊。中原瓦解。景命潛移。我國家肇造丕基。龍興東土。王師順動。望若雲霓。而當時守土諸臣。各爲其主。往往殞身碎首。喋血危疆。逮乎掃蕩妖氛。宅中定鼎。乾坤再造。陬澨咸歸。而故老遺臣。猶思以螳臂當車。致煩齊斧。載諸史册。一一可稽。我皇上幾餘覽古。軫惻遺忠。念其冒刃攖鋒。雖屬不知天運。而疾風勁草。百折不移。要爲死不忘君。無慚臣節。用加贈典。以勵綱常。特命大學士九卿京堂翰詹科道。集議於廷。俾各以原官。賜之新諡。蓋聖人之心。大公至正。視天下之善一也。至於崇禎之季。銅馬縱橫。或百戰捐生。或孤城効死。雖將傾之廈。一木難支。而毅魄英魂。自足千古。自范景文等二十餘人。已蒙世祖章皇帝易名賜祭。炳燿丹靑外。其縶馬埋輪。沈淵伏劍。在甲申三月以前者。竝命博徵載籍。詳錄芳蹤。若夫壬午革除。傳疑行遯。致身一錄。見聞雖有異詞。抗節諸臣。生死要爲定據。亦詳爲甄錄。追慰忠魂。大抵以欽定明史爲主。而參以官修大淸一統志。各省通志諸書。皆臚列姓名。考證事蹟。勒爲一編。凡立身始末。卓然可傳。而又取義成仁。搘拄名教者。各予專諡。共三十三人。若生平無大表見。而慷慨致命。矢死靡他者。彙爲通諡。其較著者曰忠烈。共一百二十四人。曰忠節。共一百二十二人。其次曰烈愍。共三百七十七人。曰節愍。共八百八十二人。至於微官末秩。諸生韋布。及山樵市隱。名姓無徵。不能一一議諡者。竝祀於所在忠義祠。共二千二百四十九人。如楊維垣等。失身閹黨。一死僅足自贖者。則不濫登焉。書成奏進。命以勝朝殉節諸臣錄爲名。併親製宸章。弁諸簡首。宣付武英殿。刊刻頒行。以垂示久遠。臣等竊惟自古代嬗之際。其致身故國者。每多蒙以惡名。故鄭樵謂晉史黨晉而不有魏。凡忠於魏者。目爲叛臣。王凌諸葛誕毌邱儉之徒。抱屈黃壤。齊史黨齊而不有宋。凡忠於宋者。目爲逆黨。袁粲劉秉沈攸之之徒。含冤九原。可見阿徇偏私。率沿其陋。其閒卽有追加襃贈。如唐太宗之於堯君素。宋太祖之於韓通。亦不過偶及一二人而止。誠自書契以來。未有天地爲心。渾融彼我。闡明風教。培植彝倫。不以異代而歧視。如我皇上者。臣等恭繹詔旨。仰見權衡予奪。袞鉞昭然。不獨勁節孤忠。咸邀渥澤。而明昭彰癉。立千古臣道之防者。春秋大義。亦炳若日星。敬讀是編。彌凜然於皇極之彝訓矣。<br/>
</p></div></body>
</html>