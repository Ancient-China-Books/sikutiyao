<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 丙丁龜鑑 五卷 續錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->丙丁龜鑑 五卷
<!--ti:-->續錄 二卷
</h2>
<!--ed:-->兩江總督採進本
<p>
<!--no:-->宋柴望撰。望字仲山。江山人。嘉定紹熙閒。爲太學上舍。除中書。特奏名淳祐六年歲在丙午正旦日食。望因上此書。逮下詔獄。尋放歸。景炎二年。薦授迪功郞。史館國史編校。宋亡後不仕而終。爲柴氏四隱之一。是書大旨。以丙午丁未爲國家厄會。因歷撫秦莊襄王以後。至晉天福十二年。凡值丙午丁未者二十有一。皆有事變應之。而歸本於修省戒懼。以人勝天。通考著錄作十卷。此本止五卷。然首尾完具。蓋明人所合併也。續錄二卷。一爲元人所撰。記宋眞宗景德三年至理宗淳祐七年。值丙午丁未者五。一爲明人所續。紀元世祖大德十年。至順帝至正二十七年。值丙午丁未者二。亦各舉時事實之。如望書之例。均不著姓名。考陽九百六元二之說。自漢以來卽有之。丙丁之說。則倡於望。元人續錄序。引陰陽家之言曰。丙丁屬火。遇午未而盛。故陰極必戰。亢而有悔也。又曰丙祿在巳午爲刃煞。十祿居午未爲刃煞。其術純用術數家言。不出經典。夫王者敬天勤民。無時可懈。豈待六十年一逢厄會。始議修省。且史傳所書。亂多治少。亦不必盡係於丙丁。望徒見靖康之變。適在是二年中。故附會其文。冀以悚聽。實則所列事蹟。多涉牽就。宜其言之不行也。且論涉禨祥。易熒民聽。輟耕錄所載龍蛇跨馬之妖言。豈非至正二十七年適當丙午。遂借是說以惑衆歟。後世重其節義。又立言出於忠愛之誠。故論雖不經。至今傳錄。實則不可以爲訓也。<br/>
</p></div></body>
</html>