<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->問奇集 一卷
</h2><p>
<!--no:-->明張位撰。位字明成。新建人。隆慶戊辰進士。官至吏部尚書。武英殿大學士。事蹟具明史本傳。是書考論儲字形聲訓詁。分十九門。一六書大義。一三十六字母。一早梅詩切字例。一好雨詩切字例。一辨聲音要訣。一辨五音訣。一四聲三聲例。一分毫字辨。一誤讀諸字。一奇字考。一假借圈發字音。一畫同音異舊不旁發諸字。一音義同而書畫異諸字。一音義異而可通用諸字。一一字數音例。一誤習已久難改字音併正韻不載諸字。一相近字音。一各地鄕音。辨論頗詳。而不免弇陋。如合併字母。已非古法。所用直音。如龜音圭。冰音兵之類。併部分不辨。又如倒景之景卽影本字。而誤云音影。𧈫卽虹之別體。而誤云音虹。李陽冰之名出木華海賦。而泥於所篆之碑。自書爲〓。誤云音佞。甚至臺駘誤音胡苔。而註曰左傳人名。考左傳子產稱臺駘汾神。註無胡苔之音。又臧之狐裘敗我于狐駘。註云駘音詒。亦無苔音。惟檀弓引之。作敗于臺駘。雖註云臺音壺。又非左傳人名。殊爲刺謬。如此之類。不可毛舉。不足以言小學也。
</p><br/></div></body></html>