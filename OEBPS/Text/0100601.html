<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類二 新五代史記 七十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二
<!--sf:-->正史類二
</font><h2>
<!--ti:-->新五代史記 七十五卷
</h2>
<!--ed:-->內府刊本
<p>
<!--no:-->宋歐陽修撰。本名<span class="shuminghao">新五代史記</span>，世稱<span class="shuminghao">五代史</span>者，省其文也。<span class="jiaozhusup">案：彚訂本一四九八頁據黃永年<span class="shuminghao">唐史史料學</span>：「<span class="shuminghao">中興書目</span>、<span class="shuminghao">郡齋讀書志</span>及傳世宋、元刻本下至明汪文盛本、南監本均作<span class="shuminghao">五代史記</span>。本名<span class="shuminghao">新五代史記</span>云云，純系杜撰。」</span>唐以後所修諸史，惟是書爲私撰，故當時未上於朝。修歿之後，始詔取其書，付國子監開雕，遂至今列爲正史。大致襃貶祖<span class="shuminghao">春秋</span>，故義例謹嚴；敍述祖<span class="shuminghao">史記</span>，故文章高簡，而事實則不甚經意。諸家攻駁，散見他書者無論。其特勒一編者，如吳縝之<span class="shuminghao">五代史纂誤</span>、楊陸榮之<span class="shuminghao">五代史志疑</span>，引繩批根，動中要害，雖吹求或過，要不得謂之盡無當也。然則薛<span class="shuminghao">史</span>如<span class="shuminghao">左氏</span>之紀事，本末賅具，而斷制多疎；歐<span class="shuminghao">史</span>如<span class="shuminghao">公</span>、<span class="shuminghao">穀</span>之發例，襃貶分明而傳聞多謬。兩家之竝立，當如三<span class="shuminghao">傳</span>之俱存。尊此一書，謂可兼賅五季，是以名之輕重爲史之優劣矣。且<span class="shuminghao">周官</span>太史掌國之六典，漢法亦天下計書先上太史。史之所職，兼司掌故。八書、十志，遷、固相因。作者沿波，遞相撰述。使政刑禮樂，沿革分明，皆所謂國之大紀也。修作是書，僅<span class="shuminghao">司天</span>、<span class="shuminghao">職方</span>二考，寥寥數頁，餘概從删。雖曰世衰祚短，文獻無徵，然王溥<span class="shuminghao">五代會要</span>蒐輯遺編，尚裒然得三十卷，何以經修編錄，乃至全付闕如？此由信<span class="shuminghao">史通</span>之謬談，<span class="jiazhu">劉知幾欲廢表、志，見<span class="shuminghao">史通</span>表歷、書志二篇</span>。成茲偏見。元纂宋、遼、金三史，明纂<span class="shuminghao">元史</span>，國朝纂<span class="shuminghao">明史</span>，皆仍用舊規，不從修例。豈非以破壞古法，不可以訓乎？此書之失，此爲最大。若不考韓通之襃贈，<span class="jiazhu">案宋太祖褒贈韓通敕，今載<span class="shuminghao">宋文鑑</span>中。</span>有所諱而不立傳者，一節偶疎，諸史類然，不足以爲修病也。修之文章，冠冕有宋。此書一筆一削，尤具深心，其有裨於風教者甚大。惟其考證之疎，則有或不盡知者。故具論如右，俾來者有所別白。其註爲徐無黨作，頗爲淺陋，相傳已久，今仍竝錄之焉。<br/>
</p></div></body>
</html>
