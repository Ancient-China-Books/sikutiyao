<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 或問小註 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->或問小註 三十六卷
</h2>
<!--ed:-->安徽巡撫採進本
<p>
<!--no:-->舊本題朱子撰。宋以來諸家書目。皆不著錄。諸儒傳朱子之學者。亦無一人言及之。康熙壬午。始有陳彝則家刻本。稱明徐方廣所增註。越二十年壬寅。鄭任鑰又爲重刻。而附以己說。併作後序。反覆力辨。信爲朱子書。如卷首載朱子與劉用之書及序四篇。晦菴集中不載。則以爲集中偶佚。年譜不記作此書。則以爲年譜遺漏。書中多講時文作法。則以爲制義始王安石。朱子亦十九舉進士。必善時文。連篇累牘。欲以強詞奪理。至如解中庸其至矣乎一節。道之不行也一節。皆剽四書大全所載雙峯饒氏語。射有似乎君子一節。全剽四書大全所載新安陳氏語。僞蹟昭然。萬難置喙。則以爲大全誤題姓名。其偏執殆不足與辨。又旣稱此書作於集註之後。而孟子萬物皆備於我矣一章。乃於第三條下附記曰。此條係語類說。第八條係或問說。前輩多疑此爲未完之說。在集註之前。信哉。是小註又在集註前矣。不亦自相牴牾耶。所載中庸原序。稱淳熙己酉冬十月壬申。考宋史孝宗本紀。是月有庚子壬寅二日。使庚子爲朔。則下推三十二日爲壬申。使壬寅爲晦。則上推三十一日爲壬申。均不得在十月。文獻通考載朱子之言曰。集註後來改定處多。遂與或問不相應。又無工夫修得云云。是或問尚未暇改。何暇又作小註。陳振孫書錄解題。又曰論語通輯十卷。黃榦撰。其書兼載或問。發明婦翁未盡之意。使朱子果有此書。榦亦何必發明乎。其爲近人依託無疑。王懋竑白田雜著。有是書跋。稱任鑰刻是書後。自知其謬。深悔爲湯友信所賣。併稱序及諸論。皆友信之筆。任鑰未嘗寓目云。<br/>
</p></div></body>
</html>