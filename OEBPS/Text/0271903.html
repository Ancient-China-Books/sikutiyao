<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部四十一
<!--sf:-->雜家類存目八
</font><h2>
<!--ti:-->文苑英華鈔 四卷
</h2><p>
<!--no:-->宋高似孫編。似孫有剡錄。已著錄。是編乃採摘文苑英華中典雅字句。可供文章之用者。仿洪邁經子法語之例。鈔合成帙。刻本仍以原目爲次。不分卷數。以似孫原序考之。當時實分四卷也。其中以諸本參校。如呂令開蓮峯賦。別本皆作氣開秋爽。此本作氣涵秋爽。賈至早朝詩。別本皆作共沐恩波鳳池上。朝朝染翰侍君王。此本作共沐恩波鳳池裹。終朝默默侍君王。李羣玉黃陵廟詩。別本皆作迴風日暮吹芳芷。此本作東風日暮吹香芷。皆小有異同。韓愈汴州東西水門記。別本俱作請紀成績。此本作皆請紀其成績。又遂極其危句。此本作遂持危。亦皆韓集舉正韓文考異所未載。其搜羅亦頗該洽。自序謂周必大奉敕校文苑英華。是書有助焉。然摘錄不具首尾。僅爲詞科餖飣之學爾。
</p><br/></div></body></html>