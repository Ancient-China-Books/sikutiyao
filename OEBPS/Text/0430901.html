<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十六 總集類存目三 西曹秋思 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->西曹秋思 一卷
</h2>
<!--ed:-->庶吉士梁上國家藏本
<p>
<!--no:-->明黃道周葉廷秀董養河倡和詩也。道周有易象正。養河有羅溪閣詩。皆已著錄。廷秀字謙齋。濮州人。天啓乙丑進士。官至兵部右侍郎。事蹟附見明史道周傳。是編皆七言律詩。依上下平韻。各爲三十首。養河子師吉。隨侍獄中。合而編之。前有廷秀小引。後有師吉跋。考明史道周本傳。道周以劾楊嗣昌。貶爲江西按察使照磨。久之。江西巡撫解學龍薦所部官。推獎道周備至。大學士魏照乘者。惡道周。擬旨責學龍濫薦。帝發怒。立逮二人下刑部獄。竝究黨與。詞連工部司務董養河等。戸部主事葉廷秀救之。皆繫獄。案道周照磨之貶。在崇禎十一年。後之繫獄。史不言何歳。今以此編跋語考之。蓋十四年辛巳也。<br/>
</p></div></body>
</html>