<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 蒙求集註 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->蒙求集註 二卷
</h2>
<!--ed:-->江蘇蔣曾瑩家藏本
<p>
<!--no:-->晉李瀚撰。瀚始末未詳。考李匡又資暇集。稱宗人瀚作蒙求。則亦李勉之族。又五代史桑維翰傳。稱初李瀚爲翰林學士。好飲而多酒過。晉高祖發爲浮薄。當卽其人也。其註不著撰人名氏。案陳振孫書錄解題曰補註蒙求八卷。徐子光撰。以李瀚蒙求名句爲之註。本句之外。兼及他人事。所言與此書相合。惟八卷之數。與此本二卷不同。然此本卷帙頗重。蓋後人以八卷合併也。其書以蒙求原文。冠於卷首。後以每二句爲一節。各爲之註。註中稍嫌宂漫。而頗爲精核。如呂望非熊句。以六韜原文無非熊字。則引崔駰達旨註始用非熊以明之。周嵩狼抗句。以晉嵩傳作抗直。則引世說新語本作狼抗以明之。賈誼忌鵬句。鵬賦無忌字。則引孔臧鴞賦賈生有識之士忌前鵬焉以明之。燕昭築臺句。以史記乃築宮非築臺。則引孔融與曹操書鮑昭樂府皆稱築臺以明之。胡昭投簪句。以本傳無投簪字。則引摯虞所作昭贊以明之。如斯之類。皆爲不苟。凡其事未詳。而舊註所說。莫知何據者。如趙孟疵面。子建八斗。蘇章負笈。申屠斷鞅。龍逢版出。何謙焚詞之類。皆疑以傳疑。亦不失詳愼。其中偶爾失檢者。朱翌猗覺寮雜記。嘗摘其毛寶韓壽二事。今考瞻出妓句。事見世說新語。舊註所引不誤。而云今本不載。江革忠孝句。事見南史。乃以爲傳後漢之江革。改忠孝爲巨孝。顏叔秉燭句。云事出毛公詩傳。今詩傳實無此文。皆不免小舛。又如劉惔傾釀句。乃誤讀世說。以傾家之傾爲傾酒之傾。亦失於糾正。然大致淹通。實初學之津筏也。<br/>
</p></div></body>
</html>