<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 樂典 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->樂典 三十六卷
</h2>
<!--ed:-->副都御史黃登賢家藏本
<p>
<!--no:-->明黃佐撰。佐有泰泉鄉禮。已著錄。是編自一卷至十二卷爲樂均。自十三卷至二十一卷爲樂義。自二十二卷至二十四卷爲大司樂義。自二十五卷至三十五卷爲樂記。三十六卷爲詩樂。其所重者。則尤在樂均。其言律呂之數。以爲每律虛三分吹口。黃鍾之管其數七十八。半之爲含少。以求合於呂氏春秋黃鍾之宮三寸九分之說。又引史記律書。黃鍾太蔟姑洗林鍾南呂五律之數。以爲虛三分之證。不知律書中諸七分字。皆爲十分字之譌。司馬貞索隱已辨之。而三寸九分。亦爲四寸五分之譌。近時江永律呂闡微。辨之尤詳。佐據此誤本爲宗。故其說愈推愈謬。又古者吹律。本爲無孔之管。後乃一律一呂。各爲一聲。每管設孔。備五聲二變之數。兼旋宮換調之法。佐乃疑爲無孔之管。氣從下洩。欲每管設孔。以爲律始。亦殊臆撰。至於解釋經義。往往支離。若解大司樂。奏黃鍾。歌大呂。舞雲門。以祀天神。謂黃鍾七變蕤賓爲繆羽應合大呂。大呂七變函鍾爲繆羽應合太蔟。其圖列黃鍾大呂。各正聲三調。變聲九調。合爲十二調。然謂正聲第一調。七聲俱備。第二調則有變宮而無變徵。第三調則變宮變徵全無。至變聲第六調。則自宮至羽。幷無角音。第七調則自宮至商。幷無羽音。第八調則自宮至徵。幷無商音。第九調則惟宮之一聲。夫天下安有一聲而可列爲一調者乎。徒爲異說而已。明史本傳。載佐自稱此書洩造化之祕。殆不然乎。<br/>
</p></body>
</html>