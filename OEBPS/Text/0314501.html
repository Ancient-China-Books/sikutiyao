<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 五百家註音辨柳先生文集 二十一卷 外集 二卷 新編外集 一卷 龍城錄 二卷 附錄 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->五百家註音辨柳先生文集 二十一卷
<!--ti:-->外集 二卷
<!--ti:-->新編外集 一卷
<!--ti:-->龍城錄 二卷
<!--ti:-->附錄 八卷
</h2>
<!--ed:-->內府藏本
<p>
<!--no:-->宋魏仲舉編。其版式廣狹。字畫肥瘠。與所刻五百家註昌黎集。纖毫不爽。蓋二集一時竝出也。前有評論訓詁諸儒姓氏。檢核亦不足五百家。書中所引。僅有集註有補註有音釋有解義。及孫氏童氏張氏韓氏諸解。此外罕所徵引。又不及韓集之博。蓋諸家論韓者多。論柳者較少。故所取不過如此。特姑以五百家之名。與韓集相配云爾。書後外集二卷。新編外集一卷。乃原集未錄之文。共二十五首。附錄二卷。則羅池廟牒及崇寧紹償加封誥詞之類。而法言註五則。亦在其中。又附以龍城錄二卷。序傳碑記共一卷。後序一卷。而柳文綱目。文安禮年譜。則俱冠之卷首。其中如封建論後附載程敦夫論一篇。又揚雄酒箴。李華德銘。屈原天問。劉禹錫天論之類。亦俱採掇附入。其體例與韓集稍異。雖編次叢雜。不無繁贅。而㫄搜遠引。寧宂毋漏。亦有足資考訂者。且其本槧鍥精工。在宋版中亦稱善本。今流傳五六百年。而紙墨如新。神明煥發。復得與昌黎集註先後同歸祕府。有類乎珠還合浦。劍會延津。是尤可爲寶貴矣。<br/>
</p></div></body>
</html>