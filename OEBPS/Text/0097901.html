<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 讀史記十表 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部一
<!--sf:-->正史類一
</font><h2>
<!--ti:-->讀史記十表 十卷
</h2>
<!--ed:-->副都御史黃登賢家藏本
<p>
<!--no:-->國朝汪越撰。徐克范補。越字師退。康熙己酉擧人。克范字堯民。家南陵人。是書有後記一篇。記越初作此書成。以書抵克范。曰有讀史記十表一帙。徧求友人商榷。殊無一人案定子長原表。通首訖尾。印證鄙說之是非者。不解何故。仰惟細加推勘。示明紕繆。以便改訂。有補義則亦書於篇。將來授梓云云。蓋古來增減前人舊本。多在其人之身後。惟此書則同時商榷而補之。故考校頗爲精密。於讀史者尚屬有裨。考史家之難。在於表志。而表文經緯相牽。或連或斷。可以考證而不可以誦讀。學者往往不觀。劉知幾考正史例。至爲詳悉。而史通已有廢表之論。則其他可知。越等獨排比舊文。鉤稽微義雖其閒一筆一削。務以春秋書法求之。未免或失之鑿。而訂譌砭漏。所得爲多。其存疑諸條。亦頗足正史記之牴牾。異乎𣋪捧一書。纖毫必爲回護者。於史學之中。可謂人略我詳矣。<br/>
</p></body>
</html>