<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十九 傳記類存目五 雒閩源流錄 十九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十九
<!--sf:-->傳記類存目五
</font><h2>
<!--ti:-->雒閩源流錄 十九卷
</h2>
<!--ed:-->江蘇巡撫採進本
<p>
<!--no:-->國朝張夏撰。夏有楊文靖年譜補遺。己著錄。是書取有明一代講學之儒。分別其門戶。成於康熙壬戌。大旨闡雒閩之緒。而力闢新會餘姚之說。自一卷至十三卷。列爲雒閩之學者。正宗十六人。羽翼三十九人。儒林一百九十二人。併合傳附傳者。共二百五十餘人。十四卷爲新會之學。十五卷爲餘姚之學。所列羽翼八人。儒林三十九人。而正宗則闕。十八十九二卷。謂之補編。所列僅儒林五十八人。併羽翼之名。亦不予之矣。自明以來。講學者釀爲朋黨。百計相傾。王守仁作朱子晚年定論。程敏政作道一編。欲援朱子以附陸氏。論者譏其舞文。張烈作王學質疑。熊賜履作閑道錄。又詆斥陸王。幾不使居於人類。論者亦譏其好勝。雖各以衞道爲名。而本意所在。天下得而窺之也。夏此書以程朱之派爲主。而於陸氏之派。亦節取所長。以示不存門戶之見。用意較爲深密。然卷首稱明太祖以理學開國。諛頌幾四五百言。以爲直接堯舜禹湯文武之統。殊非篤論。亦非事實。其凡例稱人品自人品。學術自學術。如趙南星楊漣繆昌期李應昇諸人。可謂之忠臣。不可列之於儒林。立說尤僻。豈程朱之傳。惟教人作語錄乎。<br/>
</p></div></body>
</html>