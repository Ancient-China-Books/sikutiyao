<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 古今韻會舉要 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->古今韻會舉要 三十卷
</h2>
<!--ed:-->浙江巡撫採進本
<p>
<!--no:-->元熊忠撰。忠字子中。昭武人。案楊愼丹鉛錄。謂蜀孟昶有書林韻會。元黃公紹舉其大要而成書。故以爲名。然此書以禮部韻略爲主。而佐以毛晃劉淵所增併。與孟昶書實不相關。舊本凡例首題黃公紹編輯。熊忠舉要。而第一條卽云。今以韻會補收闕遺。增添註釋。是韻會別爲一書明矣。其前載劉辰翁韻會序。正如廣韻之首。載陸法言孫愐序耳。亦不得指舉要爲公紹作也。自金韓道昭五音集韻。始以七音四等三十六母。顛倒唐宋之字紐。而韻書一變。南宋劉淵淳祐壬子新刋禮部韻略。始合併通用之部分。而韻書又一變。忠此書字紐遵韓氏法。部分從劉氏例。兼二家所變而用之。而韻書舊第。至是盡變無遺。其字母通考之首。拾李涪之餘論。力排江左吳音洪武正韻之鹵莽。此已胚其兆矣。又其中今韻古韻。漫無分別。如東韻收窗字。先韻收西字之類。雖舊典有徵。而施行頗駭。子註文繁例雜。亦病榛蕪。惟其援引浩博。足資考證。而一字一句。必舉所本。無臆斷僞撰之處。較後來明人韻譜。則尚有典型焉。<br/>
</p></div></body>
</html>