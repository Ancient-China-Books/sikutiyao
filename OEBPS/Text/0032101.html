<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩經稗疏 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩經稗疏 四卷
</h2>
<!--ed:-->湖南巡撫採進本
<p>
<!--no:-->國朝王夫之撰。夫之有周易稗疏。已著錄。是書皆辨正名物訓詁。以補傳箋諸說之遺。如詩譜謂得聖人之化者。謂之周南。得賢人之化者。謂之召南。此則據史記。謂雒陽爲周召之語。以陝州爲中線。而兩分之。則周南者。周公所治之南國也。證之地理。亦可以備一解。至於鳥則辨雎鳩之爲山禽而非木鳥。雀角之角爲咮。詩意言雀實有角。鼠實有牙。於獸則辨九十其犉之語。當引爾雅七尺曰犉之文釋之。不當以黃牛黑脣釋之。騂剛之剛爲犅。則以牛脊言之。於草則辨蔞爲雚葦之屬。而非蔞嵩。薇自爲可食之菜。而非不可食之蕨。於木則辨詩言樸者。實今之柞。言柞者。實今之櫟。榛楛之榛。卽詩之所謂栵。而非榛栗之榛。於蟲則辨斯螽莎鷄蟋蟀之各類。而非隨時異名之物。果贏負螟蛤以食其子。而非取以爲子。於魚則辨鱣之卽鯉。而集傳誤以爲黃魚。鮪之似鯉。而集傳誤以爲鱘魚。於器用則辨集傳訓重較爲兩輢上出軾者之未諳車制。及毛傳訓楘爲歷錄。歷錄爲紡車交縈之名。而集傳增一然字之差。於禮制則辨公堂稱觥。爲飲酒之序。而非如集傳所云豳公之堂。祼將之訓爲灌。與奠一義。而歷詆白虎通灌地降神之謬。皆確有依據。不爲臆斷。其謂猗嗟爲作於魯莊如齊觀社之時。指莊娶哀姜而言。則據爾雅娣妹之夫曰甥。以釋甥字。謂無衣爲作於秦哀公。則指楚之僭號。以釋王字。義亦可通。惟以葛屨五兩之五。通爲行列之義。木瓜木桃木李。爲刻木之物。堇荼之荼如塗。爲穰草和泥。奉璋之璋爲牙璋。連下文六師以爲言。未免近鑿。至於生民一篇。謂姜嫄爲帝摯妃。后稷爲帝摯子。平林爲帝摯時諸侯之國。推至見棄之由。則疑爲諸族廢摯立堯之故。卽以不康不寧。爲當日情事。無論史冊無明文。抑與祭法禘嚳郊稷之說異矣。四卷之末。附以考異一篇。雖未賅備。亦足資考證。又叶韻辨一篇。持論明通。足解諸家之轇轕。惟贅以詩譯數條。體近詩話。殆猶竟陵鍾惺批評國風之餘習。未免自穢其書。雖不作可矣。<br/>
</p></div></body>
</html>