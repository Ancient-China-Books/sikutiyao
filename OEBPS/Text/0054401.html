<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋左傳要義 三十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋左傳要義 三十一卷
</h2>
<!--ed:-->兩江總督採進本
<p>
<!--no:-->宋魏了翁撰。亦所輯九經要義之一也。其書節錄注疏之文。每條之前。各爲標題。而系以先後次第。與諸經要義體例竝同。考了翁序李明復春秋集義云。余嘗覽諸儒之傳。至本朝先正。謂此爲經世之大法。傳心之要典。余懼益深。乃裒萃以附於經。尚慮觀書未廣。擇理未精。故未敢輕出。李君乃先得我心。而爲是書云云。是了翁亦嘗裒輯衆說。以注春秋。其書未就。而其所取於注疏者。則尚見於是編。凡疏中日月名氏之曲說煩重瑣屑者。多刊除不錄。而名物度數之閒。則削繁舉要。本末燦然。蓋左氏之書。詳於典制。三代之文章禮樂。猶可以考見其大凡。其遠勝公穀。實在於此。了翁所輯。亦可謂得其要領矣。原本六十卷。朱彝尊經義考。注曰未見。此本僅存三十一卷。末有萬歷戊申中秋後三日龍池山樵彭年手跋一篇。稱當時鏤帙不全。後世無原本可傳。甘泉先生有此書三十一卷。藏之懷古閣中。出以相示。因識數言於後。則亦難覯之本矣。然甘泉爲湛若水之號。若水登宏治乙丑進士。至萬歷戊申。凡一百四年。不應尚在。彭年與文徵明爲姻家。王世貞序其詩集。稱年死之後。家人鬻其遺稾。則萬歷末亦不復存。且九經要義。皆刪節注疏。而跋稱其訂定精密。爲先儒所未論及。尤不相合。疑殘本偶存。好事者僞爲此跋。而未核其年月也。<br/>
</p></div></body>
</html>