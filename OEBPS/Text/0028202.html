<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部十四
<!--sf:-->書類存目二
</font><h2>
<!--ti:-->禹貢解 八卷
</h2><p>
<!--no:-->國朝晏斯盛撰。斯盛有楚蒙山房易經解。已著錄。禹貢一篇。自注疏而外。無慮數十百家。迨胡渭禹貢錐指出。條分縷晰。辨正詳博。斯盛是編。大概全取渭書。而變其體例。中如渭引水經注。漳至斥漳縣入河。斯盛則以漢志斥漳下。應劭云漳水出治北入河。蓋言漢時漳水在治北。其云入河者。以下流至阜城言也。漳水逕行鄴東。已當入故大河。若漢時阜城以上。安得有河。渭據水經注。濟歷琅槐縣故城北。淄入馬車瀆。逕琅槐故城南。故言淄濟各自入海。斯盛以漢書甾至博昌入泲。師古注云。泲音子禮反。孔疏引作入海。誤也。甾入泲不在馬車瀆。而在琅槐東之博昌界。其辨別亦頗精密。至其論碣石。據漢志驪成之大碣石山。卽今昌黎縣北二十里。所謂仙人臺天橋柱者。不取王橫淪於海中之說。又謂河濟相通。浮濟自陶邱而西。以達於河。周以後滎川道窒。至東漢時。僅存滎菏澤渚之本源。故漢志云軼出滎陽北平。地非禹貢職方舊蹟。不取三伏三見之說。其他如冀之恆衛。以恆由恆山得名。■水出靈邱縣北高氏山。與渾源州恆山相連屬。衛由惡池得名。衛轉曰惡。惡轉曰虖。滱卽恆。虖它卽衛。皆因渭說而附益之。導河後附歷代徙流。亦因渭之書。刪繁就簡。於雍之黑水。欲以打沖河當之。究不協入於海之文。且漫無實證。又渭不知今呼老黃河者。爲宋之二股河。而以爲二股河行唐馬頰河故道。斯盛亦曰二股河尋唐景福以前馬頰河之道也。則又沿渭之誤。不能糾正矣。
</p><br/></div></body></html>