<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 遵生八牋 十九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->遵生八牋 十九卷
</h2>
<!--ed:-->通行本
<p>
<!--no:-->明高濂撰。濂字深父。錢塘人。其書凡爲八目。卷一卷二曰淸修妙論牋。皆養身格言。其宗旨多出於二氏。卷三至卷六曰四時調攝牋。皆按時修養之訣。卷七卷八曰起居安樂牋。皆寶物器用可資頤養者。卷九卷十曰延年却病牋。皆服氣導引諸術。卷十一至十三曰飲饌服食牋。皆食品名目。附以服餌諸物。卷十四至十六曰燕閒淸賞牋。皆論賞鑒淸玩之事。附以種花卉法。卷十七十八曰靈祕丹藥牋。皆經驗方藥。卷十九曰塵外遐舉牋。則歷代隱逸一百人事蹟也。書中所載。專以供閒適消遣之用。標目編類。亦多涉纖仄。不出明季小品積習。遂爲陳繼儒李漁等濫觴。又如張卽之宋書家。而以爲元人。范式官廬江太守。而以爲隱逸。其譌誤亦復不少。特鈔撮旣富。亦時有助於檢核。其詳論古器。彙集單方。亦時有可採。以視勦襲淸言。強作雅態者。固較勝焉。<br/>
</p></body>
</html>