<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 天經或問前集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->天經或問前集 四卷
</h2>
<!--ed:-->福建巡撫採進本
<p>
<!--no:-->國朝游藝撰。藝字子六。建寧人。是書凡前後二集。此其前集也。凡天地之象。日月星之行。薄蝕朒朓之故。與風雲雷電雨露霜霧虹霓之屬。皆設爲問答。一一推闡其所以然。頗爲明皙。至於占驗之術。則悉屏不言。尤爲深識。昔班固作漢書律歷志。言治歷當兼擇專門之裔。明經之儒。精算之士。正以儒者明於古義。欲使互相參考。究已往以知未來。非欲其說太極論陰陽也。邵子歷理歷數之說。亦謂知其當然。與知其所以然耳。儒者誤會其旨。遂以爲歷數之外。別有歷理。孫承澤春明夢餘錄。因以元授時歷。全歸於許衡之明理。所載崇禎十四年禮部議改歷法一疏。不能決兩家之是非。因推原歷本。掃除測算。尤屬遁詞。（案疏稱堯舜之歷。以釐工熙績爲欽天。成周之歷。以無逸豳風爲月令。非如保章挈壺。斤斤於時刻分秒之末而已。凡歷數始於河圖五十有五。以十乘之爲五百五十。以五乘之爲二百七十有五。自洪武元年戊申。距今壬午。蓋二百七十有五年矣。實爲河圖中候。宜修明禮樂。先德後刑。勸民農桑。敦崇仁厚。其斯爲治歷之本務乎。）夫天下無理外之數。亦無數外之理。授時歷密於前代。正以多方實測立法步算得之。使但坐談造化。卽七政可齊。則有宋諸儒。言天鑿鑿。何以三百年中。歷十八變而不定。必待郭守敬輩乎。藝作此書。亦全明歷理。雖步算尚多未諳。然反覆究闡。具有實徵。存是一編。可以知卽數卽理。本無二致。非空言天道者所可及也。<br/>
</p></body>
</html>