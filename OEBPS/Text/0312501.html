<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 集千家註杜詩 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二
<!--sf:-->別集類二
</font><h2>
<!--ti:-->集千家註杜詩 二十卷
</h2>
<!--ed:-->江蘇巡撫採進本
<p>
<!--no:-->不著編輯人名氏。前載王洙王安石胡宗愈蔡夢弼四序。所採不滿百家。而題曰千家。蓋務誇摭拾之富。如魏仲舉韓柳集註。亦虛稱五百家也。其句下篇末諸評。悉劉辰翁之語。朱彝尊謂夢弼所編入。然夢弼所撰。本名草堂詩箋。其自序內標識註例甚詳。與此本不合。宋犖謂杜詩評點自劉辰翁始。劉本無註。元大德閒有高楚芳者。删存諸註。以劉評附之。此本疑卽楚芳編也。辰翁評所見至淺。其標舉尖新字句。殆於竟陵之先聲。王士禎乃比之郭象註莊。殆未爲篤論。至編中所集諸家之註。眞贗錯雜。亦多爲後來所抨彈。然宋以來註杜諸家。鮮有專本傳世。遺文緒論。頗賴此書以存。其蓽路藍縷之功。亦未可盡廢也。<br/>
</p></body>
</html>