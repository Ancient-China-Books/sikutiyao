<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十五 別集類存目九 蠶尾集 十卷 續集 二卷 後集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十五
<!--sf:-->別集類存目九
</font><h2>
<!--ti:-->蠶尾集 十卷
<!--ti:-->續集 二卷
<!--ti:-->後集 二卷
</h2>
<!--ed:-->山東巡撫採進本
<p>
<!--no:-->國朝王士禎撰。士禎以康熙甲子祭告南海。阻雪東平望小洞庭中蠶尾山。悅其淸遠。因取以名其山房。併以名集。案盛符升作雍益集序。稱合戊辰至乙亥詩文爲蠶尾集十卷。此集目錄下。乃註詩自甲子年起。其年冬及乙丑年作。別爲南海集。文自庚午年起。士禎自序。又稱偶次甲子使粤以前。及丁卯以後詩文。稍成卷帙。因以蠶尾名集。士禎集皆所自刊。而三說錯互如是。未喻其故。文中題跋凡三卷。頗足考證。然皆與居易錄重出。又蠶尾集序一篇。旣刊卷端。又刻之集中。亦乖體例。其續集二卷。皆乙亥迄甲申之詩。惟無丙子一年詩。以是年奉使祭告。別爲雍益集也。後集二卷。則戊子歸田後所作。五七言絕句居十之九。自序謂時方删定洪邁萬首絕句。因效爲之。然是年士禎七十五歲矣。殆亦精力漸減。不耐爲長篇巨製也。<br/>
</p></div></body>
</html>