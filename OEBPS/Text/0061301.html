<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 春秋說 三十卷 附錄 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->春秋說 三十卷
<!--ti:-->附錄 三卷
</h2>
<!--ed:-->山東巡撫採進本
<p>
<!--no:-->明王寖大撰。寖大字幼章。合肥人。崇禎丁丑進士。是書雜採諸說。斷以己意。而本於卓爾康辨義者爲多。其首爲諸家考。敍古來春秋家。及所著書。次爲經傳大旨。輯諸家議論之與己合者。次紀傳。輯周及列國事蹟。分析經文。各以類從。而附以時義地義論。次爲春秋總義。次比事四十二則。自跋附焉。總爲三卷。弁於首。次乃詮釋經文。分十二公爲三十卷。朱彝尊經義考不載。蓋此本爲寖大孫雲龍所錄。未及刊版故也。寖大以春秋本魯史原文。孔子修之。蓋筆削史文以見義。非變史文以起義。自說經者不舉大義。而求之名字爵號日月及會之類。以爲義例。蓋昉於公穀。盛於胡氏。詮說愈繁。而經學愈亂。故著是書。以破諸家之言書法者。然春秋固本魯史。其閒亦有聖人特筆。如天王狩於河陽。左傳具述改修之義。坊記所引魯春秋。公羊傳所引不修春秋。及甯殖所稱載在諸侯之策者。揆之聖經。有同有異。欲駁一字襃貶之說。而謂聖經僅魯史之節文。未免矯枉而過直。其說經亦多臆斷。如解尹氏卒云。公穀謂譏世卿。鑿矣。欒郤韓范世專晉。七穆世專鄭。曷爲不譏。而特譏王朝大夫乎。夫外大夫卒。例不見經。春秋何由譏之耶。解肆大眚云。文姜罪惡通天。歿後必有陰禍。莊公肆眚。爲之求福免罪耳。不知春秋時浮屠之教。未入中土。何得有罪福之說。解鄭棄其師云。此高克怨辭。夫克一逋臣。豈能以其事徧赴列國。杜預所謂克狀其事以告魯者。本無確證。何得遽斷爲據克之言。又比事中解城築一條。云邑書城。臺館囿書築。城。土功也。故須築。南門雉門書作。木功也。故須作。夫南門雉門。豈竟不須土功。且兩觀何以亦書作也。凡此皆隨意生文。不爲典要。至其紀傳敍事。並始於隱元年。訖於哀十四年。其中止云某事書於經。某事不書。又自齊晉以下。皆以魯公年數紀年。卽周本紀亦然。是屈天王之正朔。就侯國之紀年。經解史裁。蓋兩無所當矣。其諸家考中。升胡傳於西漢諸儒之前。已爲無識。卷後又自識云。呂大圭灌甫趙企明姜廷善未詳。案灌甫明宗室朱睦㮮字。已見考中而遽忘之。呂大圭字圭叔。南宋末人。所著有春秋或問及五論。企明宋趙鵬飛字。所著有春秋經筌。廷善明姜寶字。所著有春秋事義考。而寖大俱曰未詳。是卽此數家。尚未窺全帙。甚至引杜預集解。亦稱之爲杜疏。尤爲無據。蓋所見未博。故議論多而考證少也。<br/>
</p></div></body>
</html>