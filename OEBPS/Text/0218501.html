<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 圜容較義 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->圜容較義 一卷
</h2>
<!--ed:-->兩江總督採進本
<p>
<!--no:-->明李之藻撰。亦利瑪竇之所授也。前有萬歷甲寅之藻自序。稱凡厥有形。惟圜爲大。有形所受。惟圜至多。渾圜之體難名。而平面之形易析。試取同周一形。以相參考。等邊之形。必鉅於不等邊形。多邊之形。必鉅於少邊之形。最多邊者圜也。最等邊者亦圜也。析之則分秒不漏。是知多邊。聯之則圭角全無。是知等邊。不多邊等邊。則必不成圓。惟多邊等邊。故圜容最鉅。昔從利公研窮天體。因論圜容。拈出一義。次爲五界十八題。借平面以推立圜。設角形以徵渾體云云。蓋形有全體視爲一面。從其一面例其全體。故曰借平面以測立圜。面必有界。界爲線爲邊。兩線相交必有角。析圜形則各爲角。合角形則共成圜。故曰設角以徵渾體。其書雖明圓容之義。而各面各體比例之義。胥於是見。且次第相生。於周髀圓出於方。方出於矩之義。亦多足發明焉。<br/>
</p></div></body>
</html>