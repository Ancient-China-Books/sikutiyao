<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 十三經注疏正字 八十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->十三經注疏正字 八十一卷
</h2>
<!--ed:-->浙江巡撫採進本
<p>
<!--no:-->國朝沈廷芳撰。廷芳字椒園。仁和人。乾隆丙辰召試博學鴻詞。授翰林院編修。官至山東按察使。是編校正十三經註疏。以監本重修監本陸氏閩本毛氏汲古閣本。參互考證。而音義釋文。則以徐氏通志堂本爲準。凡周易三卷。尚書五卷。詩十四卷。周禮十卷。儀禮十一卷。禮記十五卷。左傳十卷。公羊傳四卷。穀梁傳二卷。孝經一卷。論語二卷。孟子一卷。爾雅三卷。考諸經正義。宋端拱咸平景德。遞有校正。而版本久湮。明以來公私刊版。亦有據宋本刊正者。而所校往往不同。廷芳是書。每條標其本句。而疏其譌誤於下。其據某本改者。竝顯出之。有未定者。則以疑存之。或有據某人說者。亦綴附焉。於行聲六體。尤所究詳。然籀改而篆。篆改而八分。而隸書。偏旁點畫。或因或革。不能限以許愼之所述。又經師口授。各據專門。春秋則三傳異文。詩則四家殊字。而假借通用。又復錯出於其閒。故曰若越若。書自不同。桑葚桑椹。詩亦各體。此一經自不相同者也。周禮之簭。不可通乎周易之筮。儀禮之庿。不可通於禮記之廟。此諸經各不相謀者也。鄭康成之屢稱舊書。陸德明之多引別本。更不論矣。故是書所舉。或漏或拘。尚未能毫髮無憾。至於參稽衆本。考驗六書。訂刊版之舛譌。祛經生之疑似。註疏有功於聖經。此書更有功於註疏。較諸訓詁未明。而自謂能窮理義者。固有虛談實際之分矣。<br/>
</p></div></body>
</html>