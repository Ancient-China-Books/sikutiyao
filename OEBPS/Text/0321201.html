<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 邕州小集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部六
<!--sf:-->別集類六
</font><h2>
<!--ti:-->邕州小集 一卷
</h2>
<!--ed:-->浙江鮑士恭家藏本
<p>
<!--no:-->宋陶弼撰。弼字商翁。祁陽人。慶曆中隨楊畋討湖南猺。以功授陽朔縣主簿。歷官知邕州。四遷爲東上閤門使。康州團練使。宋史本傳詳敘其招納諸蠻之績。人稱其能。黃庭堅集。有弼墓誌銘。亦謂其聚晚學子弟。講授六經。平生不治細故。獨以文章自喜。尤號爲能詩。詩文書奏十有八卷。讀其書。知非碌碌者。今十八卷之本久佚。惟此集一卷尚存。鈔帙所載詩僅七十三首。厲鶚宋詩紀事錄弼詩有詠藕詠蜨二首。見於合璧事類者。茲集不載。又湖廣通志。稱弼詩尤善言風土。蠟茶詩至五十韻。今亦不見集中。蓋是集皆在湖南所作。故以邕州爲名。其非湖南所作者。則不在此集也。其中辰州一首。園中一首。皆闕首二句。五溪一首闕末二句。無別本校補。今亦仍之焉。<br/>
</p></body>
</html>