<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 江南通志 二百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->江南通志 二百卷
</h2>
<!--ed:-->通行本
<p>
<!--no:-->國朝兵部尚書兩江總督趙宏恩等監修。先是康熙二十二年。總督于成龍。與江蘇巡撫余國柱。安徽巡撫徐國相等。奉部檄創修通志。凡七十六卷。雍正七年。署兩江總督尹繼善等。奉詔重修。乃於九年之冬。開局江寧。屬原任中允黃之雋等。司其事。因舊志討論潤色。刊除踳駁。補苴罅漏。凡閱五載。至乾隆元年書成。總督宏恩。及江蘇巡撫顧琮。安徽巡撫趙國麟等。具表上之。卷首恭錄聖諭。及御製詩文。以尊謨典。次輿地。次河渠。次食貨。次學校。次武備。次職官。次選擧。次人物。次藝文。次雜類。發凡起例。較舊志頗有體裁。惟纂輯不出一手。微有牴牾。黃之雋𢈪堂集中。嘗稱是書刻本。與原纂多有舛互。如灊山在六安州之霍山。而仍謂卽元時所置之潛山縣。黃積程元譚。俱東晉時新安守。而誤入西晉。其他遺漏重複者其多。皆之雋離局以後。爲他人所竄改者。司馬光修資治通鑑。以史記以下屬劉攽。三國以下屬劉恕。唐以下屬范祖禹。始終不易。其知此意歟。<br/>
</p></div></body>
</html>