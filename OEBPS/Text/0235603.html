<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 珊瑚網 四十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->珊瑚網 四十八卷
</h2>
<!--ed:-->浙江孫仰曾家藏本
<p>
<!--no:-->明汪砢玉撰。砢玉有古今鹺略。已著錄。是書成於崇禎癸未。凡法書題跋二十四卷。名畫題跋二十四卷。朱彝尊靜志居詩話稱砢玉畱心著述。所輯珊瑚網一編。與張丑淸河書畫舫眞蹟日錄竝駕。蓋丑自其高祖以下四世鑒藏。砢玉亦以其父愛荊與嘉興項元汴交好。築凝霞閣以貯書畫。收藏之富。甲於一時。其有所憑藉。約略相等。故皆能搜羅薈萃。勒爲巨編。然丑之二書。前後編次。歲月皆未明析。砢玉是書。則前列題跋。後附論說。較丑書綱領節目秩然有條。惟其所載法書。頗有目睹耳聞。據以著錄。不盡其所自藏。乃一例登載。皆不註明。未免稍無區別。中閒原蹟全文。或載或否。亦絕無義例。又如謂唐刻定武蘭亭有二石。焦山瘞鶴銘有三石。則眞贋不別。以李邕書雲麾將軍李秀碑。誤爲李思訓碑。以宋人所刻臨江帖誤爲唐搨。則考據亦未盡精審。其所載名畫。則宋元諸家銘心絕品。收錄極詳。贉素之富。誠爲罕有。後來卞永譽式古堂書畫考。厲鶚南宋院畫錄。皆藉是書以成。較在書跋之上。至於書跋之後。附以書旨書品之類。書跋之後。附以畫繼畫評之類。皆雜錄舊文。掛一漏萬。枝指駢拇。兩集相同。以原本所有。姑竝錄之云爾。<br/>
</p></div></body>
</html>