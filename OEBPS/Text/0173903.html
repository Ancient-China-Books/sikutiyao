<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十九 政書類存目一 元典章前集 六十卷 附新集 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十九
<!--sf:-->政書類存目一
</font><h2>
<!--ti:-->元典章前集 六十卷
<!--st:--><font size="-1">附</font>新集 無卷數
</h2>
<!--ed:-->內府藏本
<p>
<!--no:-->不著撰人名氏。前集載世祖卽位至延祐七年英宗初政。其綱凡十。曰詔令。曰聖政。曰朝綱。曰臺綱。曰吏部。曰戶部。曰禮部。曰兵部。曰刑部。曰工部。其目凡三百七十有三。每目之中又各分條格。新集體例。略倣前集。皆續載英宗至治元二年事。不分卷數。似猶未竟之本也。此書始末。元史不載。惟載至治二年金帶御史李端言。世祖以來所定制度。宜著爲令。使吏不得爲姦。治獄有所遵守。英宗從之。書成。名曰大元通制。頒行天下。凡二千五百三十九條。計其時代。正與此書相同。而二千五百三十九條之數。則與此書不相應。卷首所載中書省劄。亦不相合。蓋各爲一編。非通制也。考元史以八月成書。諸志皆潦草殊甚。不足徵一代之法制。而元經世大典。又久已散佚。其散見永樂大典者。顚倒割裂。不可重編。遂使百年掌故。無成書之可考。此書於當年法令。分門臚載。採掇頗詳。固宜存備一朝之故事。然所載皆案牘之文。兼雜方言俗語。浮詞妨要者。十之七八。又體例瞀亂。漫無端緒。觀省劄中有置簿編寫之語。知此乃吏胥鈔記之條格。不足以資考證。故初擬繕錄。而終存其目焉。<br/>
</p></div></body>
</html>