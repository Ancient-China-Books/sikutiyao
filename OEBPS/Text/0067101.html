<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 五經說 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->五經說 七卷
</h2>
<!--ed:-->江蘇巡撫採進本
<p>
<!--no:-->元熊朋來撰。朋來字與可。南昌人。登宋咸淳十年進士。仕元爲福淸縣判官。事蹟具元史儒林傳。朋來之學。恪守宋人。故易亦言先天後天河圖洛書。書亦言洪範錯簡。詩亦不主小序。春秋亦不主三傳。蓋當時老師宿儒。相傳如是。門戶所限。弗敢尺寸踰也。惠棟九經古義。詆其論大學親民一條。不知親新通用。本馬鄭之解金縢。爲夏蟲之見。又詆其論言乃讙一條。不考史記魯世家所用無逸。及裴駰集解所引鄭註。輸周禮樂師皋字。與大祝皋字。不考皋告皞三字相同。乃謂鄭氏先後異讀。均爲妄下雌黃。蓋於古義古音。亦多所出入。然其書發明義理。論頗醇正。於禮經尤疏證明白。在宋學之中。亦可謂切實不支矣。寸有所長。固無妨錄備一家也。<br/>
</p></div></body>
</html>