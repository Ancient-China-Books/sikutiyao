<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->集部七
<!--sf:-->別集類七
</font><h2>
<!--ti:-->補註東坡編年詩 五十卷
</h2><p>
<!--no:-->國朝查愼行撰。愼行有周易玩辭集解。已著錄。初宋犖刻施註蘇詩。急遽成書。頗傷潦草。又舊本黴黯。字跡多難辨識。邵長蘅等憚於尋繹。往往臆改其文。其竟删除以滅跡。併存者亦失其眞。愼行是編。凡長蘅等所竄亂者。竝勘驗原書。一一釐正。又於施註所未及者。悉蒐採諸書以補之。其閒編年錯亂。及以他詩溷入者。悉考訂重編。凡爲正集四十五卷。又補錄帖子詞致語口號一卷。遺詩補編二卷。他集互見詩二卷。別以年譜冠前。而以同時倡和散附各詩之後。雖卷帙浩博。不免牴牾。如蘇轍辛丑除日寄軾詩。軾得而和。必在壬寅。乃亦入之辛丑卷末。則編年有差。題李白寫眞詩。前後文義相屬。本爲一首。惠洪所說甚明。乃據聲畫集。分爲二首。則校讐爲舛。漁父詞四首。醉翁操一首。本皆詩餘。乃列之詩集。則體裁未明。倡和詩中所列曾鞏上元遊祥符寺詩。陳舜兪送周開祖詩。楊蟠北固北高峯塔詩。張舜民西征三絕句。皆與軾渺不相關。乃一概闌入。至於所補諸篇。如怪石詩指爲遭憂時作。不知朱子語類謂二蘇居喪無詩文。鼠鬚筆詩本軾子過作。而乃不信。宋文鑑和錢穆父寄弟詩。已見三十一卷。乃全篇複見。元祐九年立春詩。卽戲李端叔詩。中四句已見三十七卷。乃割裂再出雙井白龍詩。冷齋詩話明言非東坡作。乃反云據以補入。甚至李白山中日夕忽然有懷詩。亦引爲軾作。尤失於檢校。如斯之類。皆不免炫博貪多其所補註。如宋叔達家聽琵琶詩。夢回猶識歸舟字句。本用箜篌朱字事見太平廣記。乃惟引天際識歸舟句。又誤謝朓爲謝靈運。黃精鹿詩。本畫黃精與鹿。乃引雷斅炮炙論黃精汁製鹿茸事。皆爲舛誤。又如紀夢詩。引李白粲然啓玉齒句。不知先見郭璞游仙詩。游徑山詩。引廣異記孤雲兩角語。不知先見辛氏三秦記。端午詩。引屈原飯筒事。云初學記引齊諧記。不知續齊諧記。今本猶載此條。皆爲未窮根柢。其他譌漏之處。爲近時馮應榴合註本所校補者。亦復不少。然考核地理。訂正年月。引據時事。元元本本。無不具有條理。非惟邵註新本所不及。卽施註原本。亦出其下。現行蘇詩之註。以此本居最。區區小失。固不足爲之累矣。
</p><br/></div></body></html>