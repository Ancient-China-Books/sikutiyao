<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 郁氏書畫題跋記 十二卷 續題跋記 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->郁氏書畫題跋記 十二卷
<!--ti:-->續題跋記 十二卷
</h2>
<!--ed:-->兩淮鹽政採進本
<p>
<!--no:-->明郁逢慶撰。逢慶字叔遇。別號水西道人。嘉興人。是書分前後二集。前集末有自識云。所見法書名畫。錄其題詠。積成卷帙。時崇禎七年冬也。後集無跋。則不知其成於何歲矣。其書隨其所見書畫。錄其題跋。初不以辨別眞贋爲事。故如趙孟堅所藏定武蘭亭本天聖丙寅一條。范仲淹王堯臣米黻劉涇四條。年月位置。皆與海寧陳氏渤海藏眞帖所刻褚模本同。蓋以趙孟堅落水本。原亦有范仲淹題。而褚模本原亦有孟堅印。傳寫舛誤。遂致混二本題跋爲一本。又如五字損本。文徵明跋。旣載於前集第十卷。作嘉靖九年八月二日。下註云詳見續集。而續集第二卷。載此跋則作嘉靖十一年六月二十又七日。同一帖。同一跋。一字不易。而年月迥乎不同。又前集高克恭仿米芾靑綠雲山。云詳見續集。而前集所載克恭名款。及至正戊子吳鎮題一段。續集乃反無之。沈周有竹居卷。亦云詳續集。而徐有貞文林吳寬錢仁夫秦巘數詩。與前集所載。乃前後倒互。諸如此類。皆漫無考訂。至於前集所載宋高宗畫册梁楷畫右軍書扇圖。皆有水西道人題記。當卽逢慶所藏。而第一至第四卷。每卷之尾。皆有崇禎甲戌冬日收藏題記。核其歲月。亦卽逢慶所自識。而皆未註某爲所藏。某爲所見。體例尤不分明。特以採摭繁富。多可互資參考者。故併錄存之。備檢閱焉。<br/>
</p></div></body>
</html>