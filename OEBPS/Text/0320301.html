<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 蘇學士集 十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->蘇學士集 十六卷
</h2>
<!--ed:-->浙江鮑士恭家藏本
<p>
<!--no:-->宋蘇舜欽撰。舜欽字子美。其先梓州人。家開封。參政易簡之孫。直集賢院耆之子。景祐中進士。累遷集賢校理監進奏院。坐事除名。後復爲湖州長史而卒。事蹟具宋史本傳。是集據歐陽修序。乃舜欽沒後四年。修於其婦翁杜衍家蒐得遺稾編輯。修序稱十五卷。晁陳二家目竝同。而此本乃十六卷。則後人又有所續入。考費袞梁溪漫志。載舜欽與歐陽公辨謗書一篇句下各有自註。論官紙事甚詳。併有修附題之語。蓋修編是集時。以語涉於己。引嫌避怨而删之。此本仍未收入。則尚有所佚矣。宋文體變於柳開穆修。舜欽與尹洙實左右之。然修作洙墓誌。僅稱其簡而有法蘇轍作修墓碑。又載修言於文得尹洙孫明復猶以爲未足。而修作是集序。獨曰子美齒少於余。而余作古文。反在其後。推挹之甚。至集中昭應宮火疏乞納諫書。詣匭疏答韓維書。宋史皆載之本傳。劉克莊後村詩話。稱其歌行雄放。於梅堯臣軒昂不覊。如其爲人。及蟠屈爲近體。則極平夷妥帖。其論亦允。惟稱其垂虹亭中秋月詩。佛氏解爲銀色界。仙家多住月華宮一聯。勝其金餅玉虹之句。則殊不然。二聯同一俗格。在舜欽集中爲下乘。無庸置優劣也。王士禎池北偶談。頗譏其及第後與同年宴李丞相宅詩。然宋初去唐未遠。猶沿貴重進士之餘習。亦未可以是深病之。存而不論可矣。<br/>
</p></div></body>
</html>