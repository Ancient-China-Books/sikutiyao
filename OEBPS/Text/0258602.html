<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->湖北巡撫採進本

<div id="text"><font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->元明事類鈔 四十卷
</h2><p>
<!--no:-->國朝姚之駰撰。之駰有後漢書補逸。已著錄。是編蓋摘取元明諸書。分門隸載。亦江少虞事實類苑之流。似乎類書。實則非類書也。其所纂述。大抵典則可觀。如元代故實。載於說部者最少。是書誌疆域。則引劉郁西使記以證拓境之遠。誌任官。則引經世大典以證銓法之密。皆足補元史各志之闕。又如引詩會小傳。以誌馬祖常之耿直。引名臣言行錄。以誌霍肅之公正。亦足裨元史列傳所未備。至記宮殿一門。雜取元掖庭記。元人詩集。搜羅頗博。更可與析津志諸書相參。唯記奎章閣而不知崇文閣之更重。記只遜引長安客話。謂上直之衣。不知卽輿服志之質孫。（案只遜質孫皆濟遜譌文。元史國語解已經改正。今以辨訂其譌。是以仍各書其舊字。以見異同舛互之所由。）自天子至衞士皆有之。乃前後互引。失於考證。未免稍有疎略。至明代說部。浩如煙海。所採亦未爲詳賅。然萬曆以後。門戶交爭。恩怨糾纏。餘波及於翰墨。凡所記錄。多不足憑。之駰或病其宂濫。而矜愼取之歟。是亦不失闕疑之義也。
</p><br/></div></body></html>