<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 詩家鼎臠 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->詩家鼎臠 二卷
</h2>
<!--ed:-->編修汪如藻家藏本
<p>
<!--no:-->不著編輯者名氏。卷首有題詞。署曰倦叟。亦不知倦叟爲誰也。所錄有王惲之詩。頗疑爲元人所輯。然元王惲爲東平人。而此題曰古汴王惲。里籍旣不相符。考秋澗集內。亦不載此詩。則非元王惲明矣。方回奎瀛律髓。稱慶元嘉定以來。有詩人爲謁客者。錢塘湖山。什伯爲羣。阮梅峯秀實。林可山洪。孫花翁季蕃。高菊礀九萬。往往雌黃士大夫。口吻可畏。今考是書。阮秀實林洪孫季蕃高九萬諸人之詩。竝在選中。或卽其時所刊。如陳起江湖小集之類歟。上卷凡五十八人。下卷凡三十七人。毎人各著其里居字號。爲例不一。所存詩多者十餘首。少者僅一二首。蓋取嘗鼎一臠之意。故以爲名。其閒家數太雜。時代亦多顛倒。編次頗爲無緒。然宋末佚篇。頼此以存者頗多。亦未可以書肆刊本忽之矣。上卷首原脫半頁。上卷末金沙夏某一人。名字詩篇。均有闕佚。今亦姑仍之云。<br/>
</p></div></body>
</html>