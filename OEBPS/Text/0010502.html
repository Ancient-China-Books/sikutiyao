<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易述 二十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易述 二十三卷
</h2>
<!--ed:-->浙江吳玉墀家藏本
<p>
<!--no:-->國朝惠棟撰。棟字定宇。號松崖。元和人。其書主發揮漢儒之學。以荀爽虞翻爲主。而參以鄭元宋咸干寶諸家之說。融會其義。自爲注而自疏之。其目錄凡四十卷。自一卷至二十一卷。皆訓釋經文。二十二卷二十三卷。爲易微言。皆雜鈔經典論易之語。二十四卷至四十卷。凡載易大義易例易法易正譌明堂大道錄禘說六名。皆有說無書。其注疏尚闕下經十四卷。及序卦雜卦兩傳。蓋未完之書。其易微言二卷。亦皆雜錄舊說。以備參考。他時蕆事。則此爲當棄之糟粕。非欲別勒一編。附諸注疏之末。故其文皆未詮次。棟歿之後。其門人過尊師說。幷未定殘稾而刻之。實非棟本意也。自王弼易行。漢學遂絶。宋元儒者。類以意見揣測。去古浸遠。中閒言象數者。又岐爲圖書之說。其書愈衍愈繁。而未必皆四聖之本旨。故說經之家。莫多於易與春秋。而易尤叢雜。棟能一一原本漢儒。推闡考證。雖掇拾散佚。未能備睹專門授受之全。要其引據古義。具有根柢。視空談說經者。則相去遠矣。<br/>
</p></div></body>
</html>