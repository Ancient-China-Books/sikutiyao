<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十七 類書類存目一 古賦題 十卷 後集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->古賦題 十卷
<!--ti:-->後集 五卷
</h2>
<!--ed:-->永樂大典本
<p>
<!--no:-->舊本題天曆己巳古雍劉氏翠巖家塾識。蓋元仁宗時所刊。其劉氏名字。則不可考矣。前有自序曰。宇宙閒事物皆可賦。然羣書不能遍觀而歷考也。文場寸晷。未免有望洋之歎。今於經史子集類纂賦題十卷。各疏本末其下。鋟梓以行。又於庚午春續爲後集五卷云云。考宋禮部貢舉條例。載出題必具其出處。所列如周以宗強賦。則註曰。以周以同姓強固王室爲韻。依次用限三百六十字以上成。又大書其後曰。出史記敍管蔡世家。曰周公主盟太任十子周以宗強嘉仲改過云云。故宋人有備對策論經義之書。無備詩賦題之書。至元此制不行。故錢惟善集。載有鄕試以羅剎江賦命題。鎖院三千人。不知出處之事。此書之所以作歟。<br/>
</p></div></body>
</html>