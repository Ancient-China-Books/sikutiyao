<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 福建通志 七十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->福建通志 七十八卷
</h2>
<!--ed:-->通行本
<p>
<!--no:-->國朝浙閩總督兵部尚書郝玉麟等監修。福建自宋梁克家三山志以後記輿地者不下數十家。惟明黃仲昭八閩通志。頗稱善本。而亦不免闕略。又自明立福建布政司。分建屬郡。以福興泉漳爲下四府。延建邵汀爲上四府。國朝德威遠屆。鯨海波恬。臺灣旣入版圖。而福州所屬之福甯。亦升州爲府。泉州所屬之永春。漳州所屬之龍巖。又各析置爲直隸州。建置沿革。多與昔異。以舊志相較。每與今制不同。且福建三面環海。港汊內通。島嶼外峙。一切設險列戍之要。舊志亦多未詳。雍正七年。承詔纂輯通志。因取舊志之煩蕪未當者。删汰宂文。別增新事。其疆域制度。悉以現行者爲斷。至乾隆二年書成。玉麟等具表上之。自星野至藝文。爲類三十。爲卷七十有八。視舊志增多十四卷。如沿海島澳諸圖。舊志所不載者。皆爲詳繪補入。足資考鏡。於體例亦頗有當焉。<br/>
</p></div></body>
</html>