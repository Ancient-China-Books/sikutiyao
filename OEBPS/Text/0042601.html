<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 檀弓疑問 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->檀弓疑問 一卷
</h2>
<!--ed:-->兩淮馬裕家藏本
<p>
<!--no:-->國朝邵泰衢撰。泰衢字鶴亭。錢塘人。明於算術。雍正初以薦授欽天監左監副。其書以禮記出自漢儒。而檀弓一篇。尤多附會。乃摘其可疑者。條列而論辨之。如以脫驂舊館人爲失禮之正。以夫子夢奠之事爲杳冥渺茫。皆非聖人所宜出。又親喪哭無常聲。不應以孺子泣爲難繼。居仇者不反兵而鬬爲啓亂端。曾點之狂乃志大而有所不爲。非狂肆之狂。倚門而歌。斷無此事。以王姬爲齊襄公妻。非魯莊公之外祖母。大要皆明白正大。深中理解。非劉知幾之橫生臆解。惑古疑經者可比。惟師及齊師戰于郞一條。泰衢以郞字爲郊字之誤。蓋據春秋戰于郊之文。不知魯有二郞。隱公元年費伯所城之郞。在今廢魚臺縣地。哀公十一年與齊戰之郞。則爲魯近郊地。<span class="jiazhu">案說詳江永春秋地理考實。</span>謂郞卽郊則可。謂郞爲誤則不可。又乘邱之戰一條。泰衢疑魯莊公敗績之誤。不知古人軍潰曰敗績。車覆亦曰敗績。左傳所云敗績覆壓者是也。概以戰衂爲疑。亦疎於考據。然偶然疎舛。固亦不害其大旨也。<br/>
</p></div></body>
</html>