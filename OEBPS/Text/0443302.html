<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 酒邊詞 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->酒邊詞 二卷
</h2>
<!--ed:-->江西巡撫採進本
<p>
<!--no:-->宋向子諲撰。子諲字伯恭。臨江人。欽聖憲肅皇后再從姪。元符初。以恩補官。南渡初歷徽猷閣直學士。知平江府。事蹟具宋史本傳。子諲晚年以忤秦檜致仕。卜築於淸江五柳坊楊遵道光祿之別墅。號所居曰薌林。旣作七言絕句以紀其事。而復廣其聲。爲鷓鴣天一闋。樓鑰攻媿集。嘗紀其事。然鑰僅述其詩。而不及其詞。又子諲之號薌林居士。據西江月五柳坊中煙緑一闋註。是已在政和年閒。鑰亦考之未審也。書錄解題。載子諲詞有酒邊集一卷。樂府紀聞。則稱四卷。此本毛晉所刊。分爲二卷。上卷曰江南新詞。下卷曰江北舊詞。題下多自註甲子。新詞所註。皆紹興中作。舊詞所註。則政和宣和中作也。卷首有胡寅序。稱退江北所作於後。而進江南所作於前。以枯木之心。幻出葩華。酌玄酒之尊。棄置醇味。玩其詞意。此集似子諲所自定。然減字木蘭花斜江疊翠一闋註。兼紀絕筆云云。已屬後人綴入。而此詞以後。所載甚多。年月先後。又不以甲子爲次。殆後人又有所竄亂。非原本耶。其浣溪沙咏巖桂第二闋。別樣淸芬撲鼻來一首。據註云。曾端伯和。蓋以端伯和詞附錄集內。而目錄乃併作子諲之詞。題爲浣溪沙十二首。則非其舊次明矣。<br/>
</p></div></body>
</html>