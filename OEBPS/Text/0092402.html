<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->字學指南 十卷
</h2><p>
<!--no:-->明朱光家撰。光家字謙甫。上海人。是書成於萬歷辛丑。首二卷。一曰辨體辨音。次曰同音異義。三曰古今變體。四曰同音互體。五曰駢奇解義。六曰同體異義。七曰正誤舉例。八曰假借從譯。自三卷以下。則以韻隸字。併爲二十二部。每一部以一字調四聲。如東董凍篤之類。各標一字爲綱。而同音之字。列於其下。如蝀從東。懂從董。棟從凍。督從篤之類。蓋本諸章黼韻學集成。惟黼聚四聲於一韻仍各自爲部。此則四聲參差聯貫。併爲一部。爲小變其例耳。其前二卷所列。大抵漫無考證。如斷断燈灯來来。皆上正下俗。而此書斷音短。断音段。燈爲燈籠。灯爲灯火。來爲往來。来爲来牟。均以臆自爲分別。非有根據也。
</p><br/></div></body></html>