<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 張莊僖文集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->張莊僖文集 五卷
</h2>
<!--ed:-->浙江巡撫採進本
<p>
<!--no:-->明張永明撰。永明字鐘誠。烏程人。嘉靖乙未進士。官至刑部尚書。改左都御史。諡莊僖。事蹟具明史本傳。是編原分六集。以禮樂射御書數爲目。蓋編次者之陋。禮集爲誥命祭文贊誄碑誌之類。樂集射集。皆南垣諫草。爲南京給事中時所作。御集書集。爲中州疏略。及部院彈奏事。數集爲家訓語錄雜書詩文。附外紀二篇。則去思碑贈序也。其文平實質樸。不尚雕華。而多有用之言。其爲給事中時。劾嚴嵩交通郭勛。朋比漁利。聞者震悚。爲河南巡撫時。伊王典楧。肆虐一方。勢橫甚。所司稍撓之。輒中以酖。莫敢誰何。何永明亦抗疏劾之。卒伸國法。其風節有足多者。則發爲文章。固與無物之言異矣。永明人自可傳。不以贈言爲重。今削去禮集。及外紀。編爲五卷云。<br/>
</p></div></body>
</html>