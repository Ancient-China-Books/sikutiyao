<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部三
<!--sf:-->編年類
</font><h2>
<!--ti:-->通鑑胡注擧正 一卷
</h2><p>
<!--no:-->國朝陳景雲撰。景雲里貫已附見三國辨誤條下。是書皆參訂胡三省資治通鑑音注之誤。凡六十三條。而所正地理居多。頗爲精核。然如周赧王五十七年。大梁夷門監者。注以夷門爲大梁北門。不知史記信陵君傳。本作東門。又隋煬帝大業元年。奇章公牛宏。注但引隋書新唐書作其章縣。不知舊唐書本作奇章。謂以縣東八里奇章山得名。又後漢明帝永平十四年隧鄉。名見漢書地理志泰山郡虵邱縣條下。唐高祖武德三年溱州。見隋書煬帝紀大業元年。及地理志汝南郡條下。後晉高祖天福四年康化軍。見陸游南唐書烈祖本紀。而注皆云無考。凡斯之類。尚未悉擧。考書後附載王峻所作景雲墓誌。稱作通鑑胡注擧正十卷。而卷末其子黃中跋。亦稱書本十卷。屋漏鼠齧之餘。僅存什一。然則是編乃殘闕之稾。其多所挂漏宜矣。要此所存諸條。亦未始不足資考據也。
</p><br/></div></body></html>