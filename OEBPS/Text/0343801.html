<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 柳塘外集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->柳塘外集 四卷
</h2>
<!--ed:-->浙江鮑士恭家藏本
<p>
<!--no:-->宋釋道璨撰。道璨字無文。姓陶氏。南昌人。咸淳閒嘗主饒州薦福寺。所著別有語錄。故此以外集爲名。釋氏以佛典爲內學。以儒書爲外學也。其詩邊幅頗狹。未能脫蔬筍之氣。而短章絕句。甚善用其短者。亦時有淸致。如題水墨草蟲陳了翁祠和恕齋濂溪書院諸作。未嘗不楚楚可觀。沙中金屑。固亦不容捐棄矣。雜文中送一侍者序一首。乃爲日本僧作。考宋史外國傳所載。自太宗時奝然入朝後。屢有倭僧奉貢。迄南渡不復見。僅紀其國舟飄至內境數事。至嘉泰三年以後。遂絕不復書。此序作於淳祐戊申。稱其去國六年。一日東歸。計其來日。當在淳祐三年。殆求法東來。非充貢使。故史不得而載之。非漏略也。集凡詩一卷。銘記一卷。序文疏書一卷。塔銘墓誌壙誌祭文一卷。宋以來諸家書目。皆未著錄。國朝康熙甲寅。釋大雷始訪得舊本。釋元宏燈岱。因爲校正鋟版。書雖晚出。而核其格意。確爲宋末江湖之體。不緣贗造。考吳師道禮部詩話。已載其題蘇堂竹一首。則宋代實有其人。疑當時名不甚著。僅彼教自相傳錄。故閱數百年。始見於世云。<br/>
</p></body>
</html>