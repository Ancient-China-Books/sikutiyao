<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江朱彝尊家曝書亭藏本

<div id="text"><font size="-1">
<!--fi:-->經部十二
<!--sf:-->書類二
</font><h2>
<!--ti:-->書傳會選 六卷
</h2><p>
<!--no:-->明翰林學士劉三吾等奉敕撰。案蔡沈書傳。雖源出朱子。而自用己意者多。當其初行。巳多異論。宋末元初。張葆舒作尚書蔡傳訂誤。黃景昌作尚書蔡氏傳正誤。程直方作蔡傳辨疑。余苞舒作讀蔡傳疑。遞相詰難。及元仁宗延祐二年。議復貢舉。定尚書義用蔡氏。於是葆舒等之書盡佚不傳。陳櫟初作書傳折衷。頗論蔡氏之失。迨法制既定。乃改作纂疏。發明蔡義。而折衷亦佚不傳。其自序所謂聖朝科舉興行。書宗蔡傳。固亦宜然者。蓋有爲也。至明太祖始考驗天象。知與蔡傳不合。乃博徴績學。定爲此編。凡蔡傳之合者存之。不預立意見。以曲肆詆排。其不合者則改之。亦不堅持門戸。以巧爲回護。計所糾正。凡六十六條。祝允明枝山前聞。載其箚示天下者。惟堯典注日月左旋。洪範注相協厥居二條舉大凡耳。顧炎武日知錄。曰此書謂天左旋日月五星違天而右旋。主陳氏祥道。高宗肜日謂祖庚繹於高宗之廟。主金氏履祥。西伯戡黎謂是武王。亦主金氏。惟周公誕保文武受命惟七年。謂周公輔成王之七年。主張氏陳氏。皆不易之論。又如禹貢厥賦貞。主蘇氏軾。謂賦與田正相當。涇屬渭汭主孔傳。水北曰汭。太甲自周有終。主金氏。謂周當作君。多方不克開於民之麗。主葉氏。惟金縢周公居東。駁孔氏。以爲東征非是。至洛誥又取東征之說。自相牴牾耳。毎傳之末。繫以經傳音釋。於字音字體字義。辨之甚悉。其傳中用古人姓氏。古書名目。必具出處。兼亦考正典故。蓋宋元以來諸儒之規模猶在。而其爲此書者。皆自幼爲務本之學。非由八股發身之人。故所著之書。雖不及先儒。而尚有功於後學云云。以炎武之淹博絶倫。罕所許可。而其論如是。則是書之足貴。可略見矣。閻若璩尚書古文疏證。因禹貢注中澨水至復州竟陵境者一語。誤者字爲來字。遂肆毒詈。非篤論也。考明太祖實錄。與羣臣論蔡傳之失。在洪武十年三月。其詔脩是書。則在二十七年四月丙戌。而成書以九月己酉。僅五閲月。觀劉三吾敍。稱臣三吾備員翰林。屢嘗以其說上聞。皇上允請。乃詔天下儒士。倣石渠白虎故事。與臣等同校定之。則是十七年閒。三吾已考證講求。先有定見。特參稽眾論以成之耳。惟實錄所載纂脩諸臣姓名。與此本卷首所列不符。朱彝尊經義考。謂許觀景淸盧原質戴德彝等。皆以死建文之難刪去。其說是已。然胡季安門克新王俊華等十一人。何以併刪。且靳觀吳子恭宋麟三人。此書所不載。又何以增入。蓋永樂中重脩太祖實錄。其意主於誣惠宗君臣以罪。明靖難之非尋已耳。其餘草草。非所注意。故舛謬百出。不足爲據。此書爲當時舊本。當以所列姓名爲定可也。
</p><br/></div></body></html>