<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->集部三十三
<!--sf:-->別集類存目七
</font><h2>
<!--ti:-->榴館初函集選 十二卷
</h2><p>
<!--no:-->明楊思本撰。思本有筆史。已著錄。是集首爲釋道十箋。一卷中佚二篇。已非完本。其中如形神篇云。君子靜對於無。動觀諸有。不勞形以壞神之舍。不傷神以竭形之君諸語。宗旨頗雜於二氏。次爲經國十書一卷。其榮氣集虛尊神諸篇。亦同淸淨之旨。又續經國十書一卷。其化盜篇。言盜與民互相消長。有一定之民。而無一定之盜。均俗篇。言奢侈之費。甚於天菑。皆切明季時事以立言。次爲古疑義一卷。大抵臆斷之語。至謂西廂一曲。實具一大公案。世誤認認淫詞。但觀西廂二字。則知王實甫從聲色場中轉大法輪云云。尤不可爲訓。次爲太平三策。次爲文五卷。賦一卷。詩詞二卷。皆以藻繢爲宗。世俗所謂才子之文也。
</p><br/></div></body></html>