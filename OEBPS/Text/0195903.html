<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->紫陽宗旨 二十四卷
</h2><p>
<!--no:-->舊本題宋王佖撰。佖東陽人。卽淳祐壬子。作朱子年譜序者也。其書採輯朱子文集語類。分誨人析理明經論事四門。每門又各分子目。其中註語。有出朱子原文者。亦有出佖所增識者。考趙希弁讀書附志。載晦菴先生朱文公語後錄二十卷。註曰右東陽王佖記。楊方黃榦劉琰黃灝邵浩劉砥李輝黃卓汪德輔陳芝吳振吳雉林子蒙林學履劉礪鍾震蕭佐舒高魏春楊至所錄也。其說謂池錄初成。勉齋猶未免有遺恨於刋行之後。況饒本又出於其後乎。此二十卷。皆池饒所未及刋者云云。其書名各異。卷數復殊。據其所言。乃續刊之語錄。體例亦與此書不合。惟內閣書目。有佖紫陽宗旨三十八卷。千頃堂書目。則作二十八卷。書名撰人。均與此本相合。而卷數復異。未詳其故。然浙江通志經籍門中。以佖朱文公語後錄。列爲一條。而以此書附載於下。不入標目。則亦疑非佖作矣。
</p><br/></div></body></html>