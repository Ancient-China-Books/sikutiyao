<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十 別集類存目四 松溪集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十
<!--sf:-->別集類存目四
</font><h2>
<!--ti:-->松溪集 十卷
</h2>
<!--ed:-->兩淮鹽政採進本
<p>
<!--no:-->明程文德撰。文德字舜敷。永康人。嘉靖己丑進士。官至吏部左侍郞。掌詹事府。調南京工部右侍郞。疏辭忤旨除名歸。萬歷中追贈禮部尚書。諡文恭。事蹟具明史儒林傳。是集第一卷爲對策講章。二卷爲頌及古體詩。三卷爲今體詩。四卷爲奏疏表。五卷爲書。六卷爲序。七卷爲記跋。八卷爲祭文。九卷爲傳誌銘。十卷爲雜著。詩非所長。奏疏內如賑濟疏。所條陳便宜諸事。頗切明季時政之弊。又所奏郊壇事例。皆明史各志及明會典王圻續通考所未載。考文德自述。謂私淑王子。蓋亦講良知之學者。如寄諸生書。稱今古聖賢之道。不違其心。復王畿書。謂全眞返初。以求放心。跋陽明文錄。謂明德新民。無外無內之疑於禪者。非是皆不免於回護。至其論學云。學問之道。必先立志。志旣立則行有定適。格致誠正戒懼愼獨。別其塗轍。學問思辨。自不容已。是尚知以躬行實踐爲歸。史稱文德初從章懋游。後乃從王守仁。故與王畿輩之涉於禪悅者。差少異耳。<br/>
</p></div></body>
</html>