<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 惟實錄集 四卷 外集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->惟實錄集 四卷
<!--ti:-->外集 一卷
</h2>
<!--ed:-->江西巡撫採進本
<p>
<!--no:-->元劉鶚撰。鶚字楚奇。永豐人。皇慶閒以薦授楊州學錄。累官江州總管。江西行省參政。守韶州。以贛寇圍城。力禦不支。被執。抗節死。其事甚烈。明初修元史。失於採錄。不爲立傳。併佚其名。近邵遠平作元史類編。始爲補入忠義傳。然亦僅及其死節一事。其生平行履。則已不可考矣。集爲其子遂述所編。初名鷲溪文獻。其稱惟實集者。蓋本其祖訓。以詩道貴實之語也。鶚嘗官翰林修撰。與虞集歐陽元揭徯斯等遊。所居浮雲書院。諸人皆有題咏。元爲序其文集。稱其詩六體皆善。徯斯序。亦謂其高處在陶阮之閒。雖友朋推挹之詞。例必稍過其量。然今觀其集。大都落落不羣。無米鹽齷齪之氣。可以想見其生平。二人所許。亦不盡出標榜也。且鶚身捍封疆。慷慨殉國。千秋萬世。精貫三光。卽其文稍不入格。亦當以其人重之。況體裁高秀。風骨淸遒。實有卓然可傳者乎。外集二卷。皆前人序記輓詩。乃其裔孫于廷等所重輯。今仍附之集末。以補史傳之闕漏焉。<br/>
</p></div></body>
</html>