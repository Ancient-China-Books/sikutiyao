<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 欽定古今儲貳金鑑 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->欽定古今儲貳金鑑 六卷
</h2>
<p>
<!--no:-->乾隆四十八年。特命諸皇子。同軍機大臣。上書房總帥傅等。取歷代册立太子事蹟。有關鑑戒者。按代纂輯。自周訖於前明。得三十有三事。又附見五事。而自春秋以後。諸侯王建立世子事。非儲貳可比者。閒敍其概於案語中。而不入正條。其他偏據竊位。無關統緒之正。並略而不論。若宋之太弟。明之太孫。尤足爲萬世炯鑑，則備論之。紀事取之正史。論斷衷諸資治通鑑綱目御批。及通鑑輯覽御批。卷首恭載節奉諭旨。如羣書之有綱要焉。伏見我國家萬年垂統。睿慮深長。家法相承。不事建儲册立。皇上準今酌古。備覽前代覆轍。灼知建儲一事。斷不可行。屢頒宸諭。深切著明。伏讀御製職官表聯句詩注。於詹事府條下云。自古書生拘迂之見。動以建儲爲國本。其實皆自爲日後身家之計。無裨國是。誠以立儲之後。宵小乘閒伺釁。釀爲亂階。其弊有不可勝言者。朕於此往復熟籌。知之甚審。我子孫當敬凜此訓。奉爲萬年法守。聖訓煌煌。日星昭揭。證以是編所載往蹟。旣曉然於前事之當懲。益以知聖朝詒謀宏遠。實爲綿福祚而基萬年之要道也。<br/>
</p></body>
</html>