<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 中州名賢文表 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->中州名賢文表 三十卷
</h2>
<!--ed:-->浙江鮑士恭家藏本
<p>
<!--no:-->明劉昌編。昌字欽謨。吳縣人。正統乙丑進士。歷官河南提學副使。遷廣東參政。是編卽其官河南時所蒐輯。凡許衡六卷。姚燧八卷。馬祖常五卷。許有壬三卷。王惲六卷。富珠哩翀（原作孛朮魯翀。今改正）二卷。又略依本集之體。各以碑志銘傳等篇。附錄於後。考許衡魯齋遺書。馬祖常石田集。許有壬至正集。王惲秋澗集。雖尚存傳本。而惟魯齋遺書有刊板。餘皆輾轉傳鈔。舛譌滋甚。頼此編擷其英華。得以互勘。至姚燧本集五十卷。富珠哩翀本集六十餘卷。見於諸家著錄者。已久佚不傳。獨頼此僅存。其表章之功。亦不可泯矣。毎集末有昌所作跋語數則。亦頗見考訂。王士禎香祖筆記。載其勸宋牧仲重刻文表。且云欽謨諸跋。當悉刻之。以存其舊。此本實康煕丙戌。宋犖授錢塘汪立名所刊。其附入原跋。蓋本士禎之意也。昌自序。又謂此其內集。尚有外集正集雜集若干卷。今倶未見。殆久而散佚歟。<br/>
</p></body>
</html>