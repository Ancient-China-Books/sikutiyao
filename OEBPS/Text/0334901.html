<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十二
<!--sf:-->別集類十二
</font><h2>
<!--ti:-->東塘集 二十卷
</h2><p>
<!--no:-->宋袁說友撰。說友字起巖。建安人。流寓湖州。登隆興元年進士第。嘉泰中官至同知樞密院參知政事。說友學問淹博。留心典籍。官四川安撫使時。嘗命屬官程遇孫等八人。輯蜀中詩文。自西漢迄於淳熙。爲成都文類五十卷。深有表章文獻之功。其集則書錄解題宋史藝文志皆不載。故厲鶚宋詩紀事。僅從楊愼全蜀藝文志。採其巫山十二峯詩一首。從郁逢慶書畫題跋記。採其題米敷文瀟湘圖詩一首。而不言其有集。則非惟詩文散佚。幷其集名亦湮沒不傳矣。今據永樂大典所載。蒐羅排纂得詩七卷。文十三卷。又家傳一篇。不知誰作。後半文已殘闕。而前半所敍仕履頗詳。亦竝存之。以備考證。集中題跋諸篇。於司馬光韓琦歐陽修蘇舜欽蘇軾黃庭堅蔡襄米芾諸人。皆慨想流連。服膺甚至。而跋默堂帖一篇。於王安石新學之失。辨之尤詳。知其學問淵源。實沿元祐之餘派。故其論事之文。曲折暢達。究悉物情。具有歐蘇之體。其詩與楊萬里倡和頗多。五言近體。謹嚴而微傷局促。七言近體。警快而稍嫌率易。至於五七言古體。則格調淸新。意境開拓。置之石湖劍南集中。淄澠未易辨別矣。說友敭歷中外。凡三十年。其政績雖不盡見於後。然章奏敷陳。多切時病。今集中尚見大凡。其論守淮宜用武臣一疏。謂文臣不諳兵事。不宜以邊務委之。切中當時坐談僨事之弊。非講學家所肎言。又蜀將當慮其變一疏。引崔寧劉闢王建孟知祥爲戒。說友歿後。卒有開禧吳曦之變。若先事而預睹之。其識慮亦不可及。魏了翁鶴山集。有祭袁參政文。以耆臣宿弼相推。惋悼頗深。當非無故。宋史不爲立傳。殊不可解。今收拾於散佚之餘。剩簡殘篇。尚能成帙。俾其人其文。併藉以傳。則是集之存。其足補史氏之闕者。又不可僅在詞翰閒也。
</p><br/></div></body></html>