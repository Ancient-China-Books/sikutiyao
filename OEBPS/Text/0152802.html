<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 歲華紀麗譜 一卷 附箋紙譜 一卷 附蜀錦譜 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->歲華紀麗譜 一卷
<!--st:--><font size="-1">附</font>箋紙譜 一卷
<!--st:--><font size="-1">附</font>蜀錦譜 一卷
</h2>
<!--ed:-->兩江總督採進本
<p class="jiaozhusup">篇名「紀」原作「記」，據彚訂本二三○五頁改。</p>
<p>
<!--no:-->元費著撰。著華陽人。嘗擧進士。授國子監助教。官至重慶府總管。成都自唐代號爲繁庶。甲於西南。其時爲之帥者。大抵以宰臣出鎭。富貴優閒。歲時燕集。寖相沿習。故張周封作華陽風俗錄。盧求作成都記。以誇述其勝。遨頭行樂之說。今尚傳之。迨及宋初。其風未息。前後太守。如張詠之剛方。趙抃之淸介。亦皆因其土俗。不廢娛游。其侈麗繁華。雖不可訓。而民物殷阜。歌詠風流。亦往往傳爲佳話。爲世所豔稱。南宋季年。蜀中兵燹。井閭凋敝。乃無復舊觀。著因追述舊事。集爲此書。自元旦迄冬至。無不備載。其體頗近荊楚歲時記。而盛衰俯仰。追溯陳迹。亦不無東京夢華之思焉。唐韓鄂有歲華紀麗。爲類事之書。此譜蓋偶同其名。實則地志也。末附牋紙蜀錦二譜。蓋漢唐以來。二物爲蜀中所擅。而未有專述其源委者。著因風俗而及土產。稽求名品。臚列頗詳。是亦足資考證者矣。<br/>
</p></div></body>
</html>
