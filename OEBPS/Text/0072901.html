<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論語集說 十卷
</h2><p>
<!--no:-->宋蔡節撰。節永嘉人。始末未詳。惟書首淳祐五年進表。結銜稱朝散郞試太府卿兼樞密副都承旨。末有淳祐丙午文學掾姜文龍跋。卽進書之次年也。其例於全用一家者。則獨書姓名。於參用一兩家者。則各註本語之下。雜用衆說者。則疊書姓名於末。潤色以己意者。則曰本某氏。皆謂之曰集。或附己說於後。則別曰節。謂節自爲說者。謂之曰釋。其互相發明之說。則夾註於下。其推闡旁意之說。則低一字書之。是時朱子之說已行。故大旨率從集註。其閒偶有異同者。如賢賢易色。謂賢人之賢爲之改容更貌。攻乎異端。謂攻爲攻擊。害爲反貽吾道之害。（案此鄭汝諧之說。）知其說者之於天下也。謂知魯之僭禘。則名正。名正而天下不難治。無所取材。謂無所取桴材。（案此鄭元之說。）不有祝鮀之佞三句。謂美色尚不足以免禍。惟口才乃可免。不圖爲樂之至於斯也。謂韶本揖遜之樂。令乃至於齊國。（案此亦鄭汝諧之說。）五十以學易。謂夫子是時年未五十。故云加年。互鄕童子一章。不作錯簡。不至於穀。謂三年不能至於善。則所學已難乎有得。沒階趨進。謂進疑作退。雖疏食菜羹瓜祭。謂瓜爲如字。以祭字屬下句。三嗅而作。謂嗅疑作嘆。（案此徐積之說。）冉有退朝。謂朝爲從季氏至魯君之朝。不恆其德一節。謂別爲一章。曰今之成人者何必然。謂爲子路之言。有馬者借人乘之。謂卽史之闕文。齊景公有馬千駟章。連上爲一章。（案此鄭汝諧錢時二家之說。）太師摯適齊一章。謂魯君荒於女樂。故樂官散去。其中惟太師摯一章。可備一說。餘皆牽強穿鑿。蓋朱子於註易註詩。誠不免有所遺議。至於論語集註。則平生精力。具在於斯。其說較他家爲確。務與立異。反至於不中理也。然出入者不過此數條。其餘則皆詮釋簡明。詞約理該。終非胡文炳等所可及焉。
</p><br/></div></body></html>