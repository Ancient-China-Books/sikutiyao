<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 白雲集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->白雲集 四卷
</h2>
<!--ed:-->編修朱筠家藏本
<p>
<!--no:-->元許謙撰。謙有讀書叢說。已著錄。謙初從金履祥游。講明朱子之學。不甚畱意於詞藻。然其詩理趣之中。頗合興象。五言古體。尤諧雅音。非擊壤集一派惟涉理路者比。文亦醇古。無宋人語錄之氣。猶講學家之兼擅文章者也。惟其與王申伯一詩。宗旨入於莊老。非儒者所宜言。求補儒吏一書。代人干乞。亦可不必。編置集中。爲有道之累。至於南城晚望詩。乃五言長律八韻。而誤分爲二首。放棹行乃七言古詩。而誤以爲律體。故朝散大夫婺州路總管治中致仕朱公壙志。末稱孤子某等泣血謹識。全篇皆子爲父作之詞。乃他人之文。誤爲收入。題趙昌甫詩卷。實七言絕句一首題下昌甫以辛丑歲云云。卽詩之序。乃誤入雜著中。學箴一篇。旣據謙手蹟。收入集中。卽當題曰補遺。乃別共明人題跋題曰附錄。考卷末舊跋。是集乃正統丁卯。金臺李伸。得殘編於其祖妣王氏家。皆謙之草稾。伸始編次成書。非出於謙所自定。故體例踳駁如是也。成化丙戌。江浦張瑄。初刻於廣東。金華陳相爲之序。又有正德戊寅陳綱重刻跋。稱脫去數頁。竟不可得。又稱改其名曰白雲存稾。此本從商邱宋犖家傳寫。乃題曰許白雲集。亦無闕頁。觀卷末題識。蓋此跋從別本錄入。故與書不相應。今亦削之不載云。<br/>
</p></body>
</html>