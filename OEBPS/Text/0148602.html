<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->史部二十四
<!--sf:-->地理類一
</font><h2>
<!--ti:-->廣東通志 六十四卷
</h2><p>
<!--no:-->國朝巡撫廣東兵部右侍郞兼都察院右副都御史郝玉麟等監修。嶺南爲炎海奧區。漢魏以還。輿圖可考。然如南方草木狀。但誌物宜。嶺表錄異。僅徵雜事。而山川阨塞。或未之詳。明代有戴璟郭棐謝肇淛張雲翼諸家之書。大輅椎輪。又不過粗具崖略。國朝康熙二十二年。始輯有通志。視舊本漸具條理。此爲雍正七年。玉麟等承命所輯。採掇補苴。較爲賅備。開局於雍正八年六月。竣事於九年五月。告成視他省爲獨先。故中閒或沿襲舊文。失之宂蔓。或體例不一。彼此牴牾。皆未能悉加訂正。然全書三十五門。內新增者四。葺舊者三十有一。大都首尾詳明。可資檢閱。至外番一門。爲他志所罕見。然粤中市舶駢集。韓愈所謂東南際天地以萬數者。莫不瞻星戴斗。會極朝宗。裒而錄之。足見聖朝聲教之遠。亦通典述邊防。而兼及海外諸國之例也。
</p><br/></div></body></html>