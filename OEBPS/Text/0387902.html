<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十 別集類存目四 嵩陽集 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十
<!--sf:-->別集類存目四
</font><h2>
<!--ti:-->嵩陽集 無卷數
</h2>
<!--ed:-->浙江朱彝尊家曝書亭藏本
<p>
<!--no:-->明劉繪撰。繪字子素。一字少質。光州人。嘉靖乙未進士。官至重慶府知府。事蹟具明史本傳。是集首賦次詩次書次疏。復以詩賦殿後。而不分卷帙。蓋編次未定。旋作旋刊。明人文集。往往多如是也。其詩局度頗宏整而乏深致。文不加修飾。暢所欲言。如春秋補傳序云。古之註經者務簡。後之註經者務繁。古之註經者務簡。而經益明。後之註經者務繁。而經益晦。六經之註。莫不皆然。而春秋爲甚。持論頗爲平允。至劾夏言一疏。但以不戴所賜香葉冠。激世宗之怒。則非諫臣之體。案明史夏言本傳。稱賜香葉束髮巾。言謂人臣非法服不受。帝積憤欲去言。嚴嵩因得閒之。至言得罪下獄。帝猶及前不戴香冠事。據此則繪是疏。或當有所受之歟。<br/>
</p></div></body>
</html>