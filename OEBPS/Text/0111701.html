<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類存目 唐紀 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類存目
</font><h2>
<!--ti:-->唐紀 無卷數
</h2>
<!--ed:-->編修勵守謙家藏本
<p>
<!--no:-->明孫慤撰慤。慤字士先。華容人。作古微書之孫瑴。卽其弟也。是書以新舊唐書。皆爲踳駁。其所指摘。如舊書楊朝晟一人兩傳。新書旣立武后本紀。又復立傳。舊書列薛懷義於外戚。新書附張易之昌宗兄弟於張行成傳。舊書於元和四年麟德元年皆闕不書。穆宗卽位之年。桂仲武誅楊淸收安南事。六月八月再見。李光弼傳撦周贄事亦再見。李光顏弟光進。從郭子儀收西京事。誤入李光弼弟光進傳中。代宗生時。李林甫尚未仕。而新書語涉林甫。安祿山至洛陽卽不能睹物。而新書紀其至長安。祖孝孫之樂律。僧一行之算術。新書皆不入方技傳。又譚忠之効忠王室。沈旣濟之議立中宗紀。申春秋之義。新書皆不立傳。其說大抵皆當。其體例參取於編年紀傳之閒。以諸臣列傳。分附於本紀之後。蓋仿前代實錄。附載諸臣列傳之例。亦未爲特創。至删宰相世系表。惟存宰相方鎭公主三表。義例亦允。然宰相方鎭。皆甚略。公主仍是删節新書之文。殊非表體。蓋散附本紀。則不能各成一傳。總爲一傳。又自亂其例。改題曰表。亦不得已之變例也。至删除諸志。而云欲通漢唐宋合爲一志。其意蓋仿宋書隋書。然宋去漢晉不遠。事多相因。不得不原其沿革。唐享國三百餘載。自有一代之典制。其事迴殊。隋志則本名五代史志。不過附編於隋書。益不可爲例矣。前列引用書目。下至明人文集。一一備載。而吳縝新唐書糾謬。五代史纂誤。至爲切要。獨不見引。王銍僞龍城錄。乃屢據以考異同。宜其龐雜宂漫也。簡端及字旁。多有批評。乃其姪褆瞿之筆。頗多失考。如徐勣賜姓一條。上批曰賜姓一事。唐爲尤甚。其弊至明代始革。是併江彬錢寧不知矣。<br/>
</p></div></body>
</html>