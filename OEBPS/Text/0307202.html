<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 道教靈驗記 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->道教靈驗記 十五卷
</h2>
<!--ed:-->兩淮鹽政採進本
<p>
<!--no:-->蜀杜光庭撰。光庭有了證歌。已著錄。其書歷述奉道之顯應。以自神其教。凡宮觀靈驗三卷。尊像靈驗二卷。天師靈驗一卷。眞人王母等神靈驗一卷。經法符籙靈驗三卷。鐘磬法物靈驗一卷。齋醮拜章靈驗二卷。以光庭自序。及宋徽宗序考之。尚闕五卷。張君房雲笈七籤。亦載此書。僅六卷。一百十八條。又節删之本。更非其舊矣。陶岳五代史補。載光庭長安人。僖宗時應九經舉不第。嘗從道士潘尊師遊。會僖宗求可領蜀中道教者。潘薦光庭。遂奉詔披戴。賜號廣成先生。而靑城山志。載元符中彭崇一序。則云光庭字賓聖。京兆杜陵人。與鄭云更應百篇舉不第。入天台爲道士。扈僖宗入蜀。畱居靑城以卒。其說小異。未詳孰是。然其爲由儒入道則同。故所述皆嫻於文字。較他道家之書。詞采可觀。惜其純爲神怪之說。不足據爲典要耳。舊本題曰唐人。考朱子通鑑綱目。書王建以道士杜光庭爲諫議大夫。而光庭廣成集中。又有謝戶部侍郞表。則非惟入蜀。且仕蜀矣。故今改題焉。<br/>
</p></body>
</html>