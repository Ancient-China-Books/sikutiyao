<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 近思錄集註 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->近思錄集註 十四卷
</h2>
<!--ed:-->編修徐天柱家藏本
<p>
<!--no:-->國朝茅星來撰。星來字豈宿。烏程人。康熙閒諸生。按朱子近思錄。宋以來註者數家。惟葉采集解。至今盛行。星來病其粗率膚淺。解所不必解。而稍費擬議者則闕。又多彼此錯亂。字句譌舛。因取周張二程全書。及宋元近思錄刊本。參校同異。凡近刻舛錯者。悉從朱子淵源錄所載四子事蹟。具爲箋釋。冠於簡端。謂之附說。書成於康熙辛丑。有星來自序。又有後序一篇。作於乾隆丙辰。去書成時十五年。蓋殫一生之精力爲之也。其後序有曰。自宋史分道學儒林爲二。而言程朱之學者。但求之身心性命之閒。不復以通經學古爲事。蓋嘗竊論之。馬鄭賈孔之說經。譬則百貨之所聚也。程朱諸先生之說經。譬則操權度以平百貨之輕重長短者也。微權度。則貨之輕重長短不見。而非百貨所聚。則雖有權度。亦無所用之。故欲求程朱之學者。其必自馬鄭諸傳疏始。愚於是編。備著漢唐諸家之說。以見程朱諸先生學之有本。俾彼空疎寡學者。無得以藉口云云。其持論光明洞達。無黨同伐異。爭名求勝之私。可謂能正其心術矣。<br/>
</p></div></body>
</html>