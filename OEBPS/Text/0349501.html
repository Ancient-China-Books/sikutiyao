<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 芳谷集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->芳谷集 二卷
</h2>
<!--ed:-->編修汪如藻家藏本
<p>
<!--no:-->元徐明善撰。明善字志友。德興人。芳谷其別號也。至元和官隆興教授。又爲江西儒學提舉。嘗奉使安南。又歷主江浙湖廣三省考試。拔黃溍於棄卷中。識鑑爲當世所稱。元史不爲立傳。豫章人物志。頗載其事跡。而不言其有集。又稱爲鄱陽人。（案程文憲中州野錄。亦稱明善鄱陽人。）頗參差不合。知遺文湮晦。故傳聞異詞矣。中州野錄。載其奉使交趾時。陳日烜知其能詩。卽席請賦。遂口占五言律詩一首。日烜遂納款奉貢。明善詩名因大振。然此集中有文無詩。前後亦無序跋。凡文一百二十篇。其文頗談性理。而平正篤實。大致猶爲雅潔。固非以方言俚語。闌入筆墨者也。其汪標墓銘一首。已有闕文。河南廉訪使吳公墓銘一首。有錄無書。當由佚脫。又平章董士選三代贈官制三首。考其生平。未居館職。不應代擬王言。案蘇天爵元文類載此三制。題元明善所作。蓋編芳谷集者。因明善之名相同。遂不加考核而誤收。今古仍原本錄之。而訂其舛謬於此焉。<br/>
</p></div></body>
</html>