<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 周易不我解 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->周易不我解 二卷
</h2>
<!--ed:-->浙江鄭大節家藏本
<p>
<!--no:-->明徐體乾撰。體乾字行健。長淮衞人。嘉靖癸未進士。自序謂嘗得青山易半卷。希夷易一卷。其法以天星配四時。解乾卦六龍。卽指龍星。解坤爲牛。亦指犧牛星。蓋卽林光世水村易鏡之說而變幻之。殊爲附會。書中多引邵子及左傳占法。而以青陳左邵並稱。其名不我解者。言解不以我也。然陳搏之易。但有龍圖一卷。載於宋志。今末見其書。而尚見其序。絶無仰觀星象之說。青山易則更莫知所自來。其亦在影響有無閒矣。序稱爲書六卷。朱彜尊經義考。引黃百家之言曰。是編流傳者寡。余家正存乾坤一卷。後五卷訪之不得。此本乾坤二卦一卷。與百家所言合。又有古易辨諸條。別爲一卷。則百家之所未言。蓋殘闕之餘。所存者互有詳略。故其本不同。百家又云其易本陳希夷趙青山。然體乾自序。云青山不知何許人。未審百家何以知其姓趙。殆因趙文號青山。而以意揣之歟。<br/>
</p></div></body>
</html>