<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 太元經 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->太元經 十卷
</h2>
<!--ed:-->編修勵守謙家藏本
<p>
<!--no:-->漢揚雄撰。晉范望註。漢書藝文志。稱揚雄所序三十八篇。太元十九。其本傳則稱太元三方九州二十七部八十一家二百四十三表七百二十九贊。分爲三卷。曰一二三。與太初曆相應。又稱有首衝錯測攡瑩數文掜圖告十一篇。皆以解剝元體。離散其文。章句尚不存焉。與藝文志十九篇之說。已相違異。桓譚新論。則稱太元經三篇。傳十二篇。合之乃十五篇。較本傳又多一篇。案阮孝緒稱太元經九卷。雄自作章句。隋志亦載雄太元經章句九卷。疑漢志所云十九篇。乃合其章句言之。今章句已佚。故篇數有異。至桓譚新論。則世無傳本。惟諸書遞相援引。或譌十一爲十二耳。以今本校之。其篇名篇數。一一與本傳皆合。固未嘗有脫佚也。註其書者。自漢以來。惟宋衷陸績最著。至晉范望乃因二家之註。勒爲一編。雄書本擬易而作。以家準卦。以首準彖。以贊準爻。以測準象。以文準文言。以攡瑩掜圖告準繫詞。以數準說卦。以衝準序卦。以錯準雜卦。全仿周易古文。經傳各自爲篇。望作註時。析元首一篇。分冠八十一家之前。析元測一篇。分繫七百二十九贊之下。始變其舊。至今仍之。其書唐藝文志作十二卷。文獻通考則作十卷。均名曰太元經註。此本十卷。與通考合。而卷端標題。則稱晉范望字叔明解贊。考元測第一條下。有附註曰。此是宋陸二家所註。卽非范望註也。蓋范望採此註意。自經解贊。儒有近習。罔知本末。妄將此註升於測曰之上。以雜范註。混亂義訓。今依范望正本。移於測曰之下。免誤學者。已下七百二十九。測註竝同云云。考望自序。亦稱因陸君爲本。錄宋所長。捐其所短。幷首一卷。本經之上。散測一卷。註文之中。訓理其義。以測爲據。然則望所自註。特其贊詞。其他文則酌取二家之舊。故獨以解贊爲文。今概稱望註。要其終而目之耳。卷端列陸積述元一篇。據陳振孫書錄解題。爲范本所舊有。又列王涯說元五篇。又列釋文一卷。則不知何人附入。其太元圖㫄。范望序末。及元首元測之首尾。凡附記九條。卷末又有一跋。均不署名氏。考序後附記。稱近時林瑀。瑀與賈昌朝同時。則此九條當出北宋人手。又王涯說元之末。附題一行云。右迪功郎充兩浙東路提舉茶鹽司幹辦公事張實校勘。則附記或出於實歟。其釋文一卷。亦不著名氏。考鄭樵通志。太元經釋文一卷。亦林瑀撰。疑實刊是書時。併以涯之說。瑀之釋文。冠於編首也。<br/>
</p></div></body>
</html>