<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 讀左日鈔 十二卷 補 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->讀左日鈔 十二卷
<!--ti:-->補 二卷
</h2>
<!--ed:-->浙江巡撫採進本
<p>
<!--no:-->國朝朱鶴齡撰。鶴齡有尚書埤傳。已著錄。是書採諸家之說。以補正杜預春秋經傳集解之闕譌。於趙汸陸粲傅遜邵寶王樵五家之書。所取爲多。大抵集舊解者十之七。出己意者十之三。故以鈔名。所補二卷。多用顧炎武說。炎武杜解補正三卷。具有完帙。此所採未及什一。其凡例稱庚申之秋。炎武自華陰寄左傳注數十則。蓋是時杜解補正。尚未成也。鶴齡斥林堯叟音義之陋。所取僅三四條。持論極允。至孔穎達正義。家弦戶誦。久列學宮。斷無讀注而不見疏者。乃連篇采掇。殊屬贅疣。至襄公九年傳。閏月當作門五日。本爲杜注。乃引以補杜。尤爲牀上牀矣。他如於定公八年傳。謂公山不狃之意在於張公室。陽虎之意不在公室。但欲假公室以制三桓。爲利而已。定公十二年傳。則云公山不狃叔孫輒之徒。據費以畔。說者謂叛季。非叛魯。其說非也。彼稔見三家不臣之迹。尤而效之。藉口於張公室耳云云。是一事而臧否頓殊。又如莊公二十二年傳。引史記正義。以未羊巽女爲姜姓之訓。於昭九年傳。又續引汪琬之說。駁張守節失左氏之指。是一義而去取迥異。皆未免於小疵。然其中如引鬭辛以駁伍員之復讎。天經地義。爲千古儒者所未發。引定公五年。文公十七年二傳。證公壻池非晉侯之壻。引檀弓越人弔衞將軍文子事。證秦人歸僖公成風之禭。引漢書王嘉傳。證屈蕩尸之當作尸之之類。亦具有考證。雖瑕瑜竝陳。不及顧炎武惠棟諸家之密。而薈稡衆長。斷以新義。於讀左傳者。要亦不爲無補焉。<br/>
</p></body>
</html>