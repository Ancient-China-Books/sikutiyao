<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 羅昭諫集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->羅昭諫集 八卷
</h2>
<!--ed:-->浙江巡撫採進本
<p>
<!--no:-->唐羅隱撰。隱有兩同書。已著錄。考吳越備史隱本傳。云隱有江東甲乙集。淮海寓言。及讒書後集。竝行於世。鄭樵通志藝文略。載羅隱集二十卷。後集三卷。又有吳越掌記集三卷。至陳振孫書錄解題。則甲乙集僅十卷。而後集反有五卷。又多湘南集三卷。且註甲乙集皆詩。後集有律賦數首。湘南集乃長沙幕中應用之文。隱又有淮海寓言。及讒書等。求之未獲云云。據此則不特吳越掌記集不傳。旣淮海寓言讒言二種。振孫且不得見矣。此本爲康熙初彭城知縣張瓚所刻。後有瓚跋云。昭諫諸集。今不復見。僅得江東集鈔本於邑人袁英家。嗣後得甲乙集刻本。合而讀之。雖全集不獲盡覩。窺豹者已得一斑矣。蓋出於後人所掇拾。非舊帙也。所載詩四卷。又有雜文一卷。詩與毛晉所刻甲乙集合。雜文則不知原在何集。其湘南集。僅存自序一篇。列於卷中。序謂湘南文失落於馬上軍前。僅分三卷。而舉業祠祭亦與焉。今雜文旣無長沙應用之作。亦無舉業祠祭之文。惟諸啓多作於湖南。或卽湘南集中之遺歟。文苑英華。有隱秋雲似羅賦一篇。蓋卽後集之律賦。此本失載。則所採亦尚遺漏矣。第七卷末一篇。爲廣陵妖亂志。前十一篇。疑卽淮海寓言之文也。第八卷有兩同書十篇。唐志著錄其說。以儒道爲一致。故曰兩同。似乎讒書之外。又有此書者。其異同則不可考矣。隱不得志於唐。迨唐之亡也。梁主以諫議大夫召之。拒不應。又力勸錢鏐討梁。事雖不成。君子韙之。其詩如徐寇南逼感事獻江南知已一首。卽事中元甲子一首。中元甲子以辛丑駕幸蜀四首。皆忠憤之氣。溢於言表。視同時李山甫杜荀鶴輩。有鸞梟之分。雖殘闕之餘。猶爲藝林所寶重。殆有由矣。<br/>
</p></div></body>
</html>