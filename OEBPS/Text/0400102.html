<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->蘧廬詩 無卷數
</h2><p>
<!--no:-->國朝韓純玉撰。純玉字子蘧。別號蘧廬居士。歸安人。明翰林韓敬之子也。敬以黨附湯賓尹。見擯於時。純玉以是抱憾終身。不求仕進。其行蹤略具所作自序。及集中癸丑五十生朝示兒詩中。是集不分卷帙。但每體別編中。多凄楚之音。蓋皆明季兵燹。及國初江南初定。餘孽未平。山居避寇之作也。
</p><br/></div></body></html>