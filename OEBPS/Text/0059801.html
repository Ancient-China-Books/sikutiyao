<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四附錄 春秋繁露 十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四附錄
</font><h2>
<!--ti:-->春秋繁露 十七卷
</h2>
<!--ed:-->永樂大典本
<p>
<!--no:-->漢董仲舒撰。繁或作蕃。蓋古字相通。其立名之義不可解。中興館閣書目。謂繁露冕之所垂。有聯貫之象。春秋比事屬辭。立名或取諸此。亦以意爲說也。其書發揮春秋之旨。多主公羊。而往往及陰陽五行。考仲舒本傳。蕃露玉杯竹林。皆所著書名。而今本玉杯竹林。乃在此書之中。故崇文總目頗疑之。而程大昌攻之尤力。今觀其文。雖未必全出仲舒。然中多根極理要之言。非後人所能依託也。是書宋代已有四本。多寡不同。至樓鑰所校。乃爲定本。鑰本原闕三篇。明人重刻。又闕第五十五篇。及第五十六篇首三百九十八字。第七十五篇中一百七十九字。第四十八篇中二十四字。又第二十五篇顛倒一頁。遂不可讀。其餘譌脫。不可勝舉。蓋海內藏書之家。不見完本。三四百年於茲矣。今以永樂大典所存樓鑰本。詳爲勘訂。凡補一千一百二十一字。刪一百二十一字。改定一千八百二十九字。神明煥然。頓還舊笈。雖曰習見之書。實則絕無僅有之本也。倘非幸遇聖朝。右文稽古。使已湮舊籍。復發幽光。則此十七卷者。竟終沈於蠹簡中矣。豈非萬世一遇哉。<br/>
<!--no:--></p><blockquote>案春秋繁露。雖頗本春秋以立論。而無關經義者多。實尚書大傳詩外傳之類。向來列之經解中。非其實也。今亦置之於附錄。<br/>
</blockquote>
</div></body>
</html>