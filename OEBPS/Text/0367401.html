<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 具茨集 五卷 補遺 一卷 文集 八卷 補遺 一卷 附錄 一卷 遺稾 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->具茨集 五卷
<!--ti:-->補遺 一卷
<!--ti:-->文集 八卷
<!--ti:-->補遺 一卷
<!--ti:-->附錄 一卷
<!--ti:-->遺稾 一卷
</h2>
<!--ed:-->江蘇巡撫採進本
<p>
<!--no:-->明王立道撰。立道字懋中。無錫人。嘉靖乙未進士。官翰林院編修。其詩雖微嫌婉弱。而沖容淡宕。不爲奇險之語。猶有中唐錢劉之遺。文則縱橫自喜。頗於眉山爲近。其論文書有云。兵無常形。以正勝者什九。文無常體。以奇善者什一。盤誥之文。則六經之什一耳。效而似者。猶未可爲常。而況其萬不類也哉。其言深中當時北地諸人摹倣周秦之弊。卽其所爲文可識矣。原目列詩集五卷。文集七卷。附錄一卷。今詩集之末。復載補遺附錄二十餘首。文集七卷之後。亦增論表等十餘篇爲一卷。載於附錄之前。而附錄後。又別載遺稾一卷。蓋其後人掇拾續刊。零星增入。故書與目不相應耳。<br/>
</p></div></body>
</html>