<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 近事會元 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->近事會元 五卷
</h2>
<!--ed:-->兵部侍郎紀昀家藏本
<p>
<!--no:-->宋李上交撰。上交贊皇人。始末未詳。是書成於嘉祐元年。前有上交自序。陳振孫書錄解題曰。近事會元五卷。李上交撰。自唐武德至周顯德。雜事細務。皆紀之。錢曾讀書敏求記曰。上交退寓鐘陵。尋近史及小說雜記之類。凡五百事。釐爲五卷。目曰近事會元。唐史所失記者。此多載焉。此本末題萬曆壬午元素齋錄副本。猶明人舊鈔。卷數與二家所記合。其記事起訖年月。與振孫所言合。條數及自序之文。亦與曾所言合。蓋卽原本。惟振孫以爲皆記雜事細務。今觀其書。自一卷至三卷。首載宮殿之制。次載輿服之制。次載官制軍制。其次亦皆六曹之掌故。四卷爲樂曲。爲州郡沿革。惟五卷頗載瑣聞。然如婦人檐子兜籠綫鞵親迎舉樂障車公主事姑舅公主賜諡山。川岳瀆封號國忌行香上元點鐙散從親事官處士諡先生律格赦書投匭刑統律令死罪覆奏斷獄禁樂逐旬問罪人表狀書奏制勅及始流沙門島始配衙前安置始貶厓州諸條。亦皆有關於典制。大抵體例在崔豹古今注。高承事物紀原之閒。其中如霓掌羽衣曲。考證亦極精核。不可徒以雜事細務目之。振孫殆未詳核其書。但見其標題列說。如雲仙雜記淸異錄之式。遂漫以爲小說歟。<br/>
</p></div></body>
</html>