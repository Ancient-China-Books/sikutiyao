<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 太平治迹統類前集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->太平治迹統類前集 三十卷
</h2>
<!--ed:-->江蘇巡撫採進本
<p>
<!--no:-->宋彭百川撰。百川字叔融。眉山人。是書凡八十八門。皆宋代典故。文獻通考載前集四十卷。又後集三十三卷。載中興以後事。此本乃朱彝尊從焦竑家藏本鈔傳。但有前集。不分卷數。又中閒譌不勝乙。彝尊跋謂焦氏本卷帙次第。爲裝釘者所亂。傭書人不知勘正。別用格紙鈔錄。以致接處文理不屬。初紹興中江少虞作皇朝事實類苑。李攸又作皇朝事實。與百川此書。皆分門隸事。少虞書采摭雖富。而俳諧瑣事。一一兼載。體例頗近小說。攸書於典制特詳。記事頗略。惟此書於朝廷大政。及諸臣事蹟。條分縷析。多可與史傳相參考。雖傳寫久譌。而規模終具。闕其斷爛之處。而取其可以考見端委者。固與李心傳建炎以來朝野雜記。均一代記載之林矣。<br/>
</p></div></body>
</html>