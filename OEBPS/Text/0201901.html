<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部八 儒家類存目四 小學稽業 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部八
<!--sf:-->儒家類存目四
</font><h2>
<!--ti:-->小學稽業 五卷
</h2>
<!--ed:-->直隸總督採進本
<p>
<!--no:-->國朝李塨撰。其序謂朱子小學所載天道性命。上達也。親迎朝覲。年及壯強者也。以及居官告老諸條。皆非幼童事。且無分於大學。乃別輯此編。卷一爲小學四字韻語。括其總綱。以便誦讀。卷二爲食食能言。六年教數方名。七年別男女。八年入小學教讓。九年教數目。十年學幼儀諸條。卷三爲學書。卷四爲學記。卷五爲十有五學樂誦詩舞勺。大旨以禮樂書數爲綱。其中如引曲禮履不上堂一節。在今日並無解履之事。引王制道路男子由右。婦人由左。車從中央一節。在今曰亦跬步不可行。此虛陳古禮者也。又誦詩一條。自造詩譜。舞勺一條。自造舞譜。此又杜撰古樂者也。惟學書一篇。辨篆楷之分。極爲精核。然亦非童子之所急。其郛廓正與親迎朝覲等耳。<br/>
</p></div></body>
</html>