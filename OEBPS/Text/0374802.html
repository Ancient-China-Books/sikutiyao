<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 雙峯存稾 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->雙峯存稾 六卷
</h2>
<!--ed:-->江西巡撫採進本
<p>
<!--no:-->舊本題宋進士舒邦佐平叔撰。宋志及諸家書目。皆不著錄。厲鶚宋詩紀事。亦不載其名。前有自序。稱早困舉子業。竊第後方學四六語。又稱尚書劉公。曾爲辛丑省試官。余以晚出門生之禮事之。辛丑爲徽宗宣和三年。則邦佐當爲北宋末人。集中有和洪龜父歲晏詩。龜父。黃庭堅甥。洪朋字也。庭堅最賞其詩。而劉克莊後村詩話。稱其早卒。則邦佐與之倡和。又在徽宗以前。序末題甲子歲四月。而中云投紱西歸。老於三徑。甲子爲高宗紹興十四年。則其老而退休。在南宋之初。而集中有賀黃察院啓。在紹熙四年。迎潭帥朱殿撰啓。在紹熙五年。上距高宗甲子。凡五十年。邦佐當已百有餘歲。乃復在仕途。似無此理。況邦佐及見洪朋。則與蘇軾陳師道僧道潛。皆同時人。特相距先後閒耳。自序稱願借後山向來一瓣香敬爲曾南豐句。則陳師道語也。眞隱集序。稱遞相傳寫。不無魚魯。謹守昔人白鷗沒浩蕩採菊見南山之戒。則蘇軾語也。其詩復云。不如陶靖節。客至空持甌。不如蘇東坡。勝敗兩忘憂。又云大蘇文章繼老蘇。魏徵勳業付魏謩。又云參寥已似絮沾泥。天女雖來煖非肉。皆作典故用之。尤爲可疑。他如池平初鬭蛤。柳老半藏鴉。卽軾詩之夜涼初吠蛤。柳老半書蟲也。早爲挂銅鉦。卽軾詩之樹頭初日挂銅鉦也。小雨止還作。虛窻暗又明。卽軾詩之微雨止還滴。小窻幽且妍也。蜜熟花蜂亦慣營。卽軾詩之蜜熟黃蜂亦懶飛也。卷地風來忽吹散。卽軾詩之驀地風來忽吹散也。卽刻意學步。不應雷同至此。其爲摭軾詩贗作。痕迹顯然。至於宋璟梅花賦。宋已不傳。故李綱集有補作。其序甚明。今集中有讀廣平梅花賦詩。知其出在劉壎隱居通議之後。梅子又生仁句。乃以唐寅詩試嘗梅子又生仁句。截去二字。知其出於唐寅之後。是殆近時之所爲耳。<br/>
</p></div></body>
</html>