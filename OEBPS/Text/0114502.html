<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->北狩行錄 一卷
</h2><p>
<!--no:-->舊本題宋蔡鞗撰。鞗蔡京之子。尚茂德帝姬。靖康元年。從徽宗北行者也。然是書卷末云。北狩未有行紀。太上語王若沖曰。一自北遷。於今八年。所履風俗異事。不爲不多。深欲紀錄。未得其人。詢之蔡鞗。以爲學問文采無如卿者。爲予記之云云。則是此書爲若沖所作。惟是宋史藝文志。亦以此書爲蔡鞗撰。疑不能明。或鞗述其事。而若沖潤色其文歟。馬端臨文獻通考。載是書亦並列二人之名。是時去靖康僅百餘年。當尚見舊本。獨其以鞗爲絛。則刊本之誤。按宋史絛於是時。久已流竄嶺南。未嘗從徽宗入金也。書中多諛頌徽宗之詞。在當時臣子之言。自不得不爾。未足爲異。惟稱太上紹述神考之志。未嘗忘懷。適有貨王安石日錄者。欣然以絹十匹易之云云。則鞗等堅護紹述之局。至敗亡而不變。爲可恨耳。書中稱徽宗在金。嘗得春秋。披覽不倦。凡理亂興廢之蹟。賢君忠臣之行。莫不采摭其華實。探涉其源流。鉤纂樞要而編節之。改歲籥而成書。併稱太上賦詩寄淵聖。用親仁善鄰事。曰此出春秋。然則徽宗嘗删纂左傳。勒爲一書矣。此則古來志經籍者所未及。朱彝尊經義考中。亦未引及。是亦可資異聞矣。
</p><br/></div></body></html>