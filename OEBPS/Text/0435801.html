<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 詩話總龜前集 四十八卷 後集 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->詩話總龜前集 四十八卷
<!--ti:-->後集 五十卷
</h2>
<!--ed:-->兩江總督採進本
<p>
<!--no:-->宋阮閲撰。閲有郴江百詠。已著錄。案胡仔苕溪漁隱叢話序曰。舒城阮閲昔爲郴江守。嘗編詩總。頗爲詳備。蓋因古今詩話。附以諸家小說。分門增廣。獨元祐以來諸公。詩話不載焉。考編此詩總。乃宣和癸卯。是時元祐文章。禁而弗用。故阮因以略之云云。據其所言。則此書本名詩總。其改今名。不知出誰手也。此本爲明宗室月窗道人所刊。併改其名爲阮一閲。尤爲疎舛。其書前集分四十五門。所採書凡一百種。後集分六十一門。所採書亦一百種。摭拾舊文。多資考證。惟分類瑣屑。頗有乖於體例。前有郴陽李易序。乃曰阮子舊集頗雜。月窗條而約之。彙次有義。棼結可尋。然則此書。已經改竄。非其舊目矣。<br/>
</p></body>
</html>