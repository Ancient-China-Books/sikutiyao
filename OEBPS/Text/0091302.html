<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 四聲篇海 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->四聲篇海 十五卷
</h2>
<!--ed:-->通用本
<p>
<!--no:-->金韓孝彥撰。孝彥字允中。眞定松水人。是編以玉篇五百四十二部。依三十六字母次之。更取類篇。及龍龕手鏡等書。增雜部三十有七。共五百七十九部。凡同母之部。各辨其四聲爲先後。每部之內。又計其字畫之多寡爲先後。以便於檢尋。其書成於明昌承安閒。迨泰和戊辰。孝彥之子道昭。改併爲四百四十四部。韓道昇爲之序。殊體僻字。靡不悉載。然舛謬實多。徒增繁碎。道昇序稱泰和八年歲在強圉單閼。考泰和八年。乃戊辰。而曰強圉單閼。則丁卯矣。刻是書者。又記其後云。崇慶己丑。新集雜部至今成化辛卯。删補重編。考崇慶元年壬申。明年卽改元至寧。曰己丑者亦誤。道昭又因廣韻改其編次。爲五音集韻十五卷。明成化丁亥。僧文儒等校刊二書。合稱篇韻類聚。篇謂孝彥所編。以玉篇爲本。韻謂道昭所編。以廣韻爲本。二書共三十卷。較之他本。多五音類聚徑指目錄。餘無所增損云。<br/>
</p></div></body>
</html>