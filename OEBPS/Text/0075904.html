<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 重訂四書輯釋 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->重訂四書輯釋 二十卷
</h2>
<!--ed:-->浙江巡撫採進本
<p>
<!--no:-->元倪士毅撰。士毅字仲宏。歙縣人。是書前有至正丙戌汪克寬序。稱近世儒者。取朱子平日所以語諸學者。及其弟子訓釋之詞。疏於四書之左。眞氏有集義。祝氏有附錄。蔡氏趙氏有集疏纂疏。相繼成編。而吳氏最晚出。但辨論未爲完備。去取頗欠精審。定宇陳氏。雲峯胡氏。因其書行於東南。輾轉承誤。陳氏因作四書發明。胡氏因作四書通。陳氏晚年又欲合二書爲一而未遂。士毅受業於陳氏。因成此書。至正辛巳。刻於建陽。越二年又加刊削。而克寬爲之序。卷首有士毅與書賈劉叔簡書。述改刻之意甚詳。此重訂所由名也。此本改題曰重訂輯釋章圖通義大成。首行列士毅之名。次列新安東山趙汸同訂。次列鄱陽克升朱公遷約旨。次列新安林隱程復心章圖。莆田王元善通考。次列鄱陽王逢訂定通義。書中亦糅雜蒙混。紛如亂絲。不可復究其端緒。是已爲書賈所改竄。非士毅之舊矣。然陳櫟胡炳文本。因吳眞子之書。士毅又因陳胡之書。究其由來。實轉相稗販。則王逢因人成事。亦有所效法。不足爲譏。至明永樂中。詔修四書大全。胡廣等又併士毅與逢之書。一概竊據。而輯釋通義並隱矣。有明一代。尊大全爲蓍龜。沿及近代講章。亦無非依傍大全。變換面貌。烏知其淵源所自。不過如斯哉。<br/>
</p></div></body>
</html>