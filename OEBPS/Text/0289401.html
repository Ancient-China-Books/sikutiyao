<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 中朝故事 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->中朝故事 二卷
</h2>
<!--ed:-->浙江鮑士恭家藏本
<p>
<!--no:-->南唐尉遲偓撰。偓履貫未詳。書首舊題朝議郞守給事中修國史驍騎賜紫金魚袋臣尉遲偓奉旨纂進。蓋李氏有國時。偓爲史官。承命所作。李昪自以爲出太宗之後。承唐統緒。故稱長安爲中朝也。其書皆記唐宣懿昭哀四朝舊聞。上卷多君臣事迹。及朝廷制度。下卷則雜錄神異怪幻之事。中閒不可盡據者。如宣宗爲武宗所忌。請爲僧游行江表一事。司馬光通鑑考異已斥其鄙妄無稽。又路巖欲害劉瞻。賴幽州節度使張公素上疏申理一事。考是時鎮幽州者乃張允伸。非張公素。所記殊誤。又鄭畋鬼胎一事。與唐人所作齊推女傳首尾全同。而變其姓名。尤顯出蹈襲。然其時去唐未遠。故家文獻。所記亦往往足徵。如崔彥昭王凝相仇一事。司馬光考異。雖摘其以彥昭代凝領鹽鐵之誤。而其事則全取之。與正史分別參觀。去譌存是。固未嘗不足以資參證也。<br/>
</p></div></body>
</html>