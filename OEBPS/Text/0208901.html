<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 褚氏遺書 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->褚氏遺書 一卷
</h2>
<!--ed:-->浙江范懋柱家天一閣藏本
<p>
<!--no:-->舊本題南齊褚澄撰。澄字彥適。陽翟人。褚淵弟也。尚宋文帝女廬江公主。拜駙馬都尉。入齊爲吳郡太守。官至左民尚書。事蹟具南齊書本傳。是書分受形本氣平脈津潤分體精血除疾審微辨書問子十篇。大旨發揮人身氣血陰陽之奧。宋史始著於錄。前有後唐淸泰二年蕭淵序云。黃巢時羣盜發冢。得石刻棄之。先人偶見載歸。後遺命卽以褚石爲槨。又有釋義堪序云。石刻得之蕭氏冢中。凡十有九片。其一卽蕭淵序也。又有嘉泰元年丁介跋。稱此書初得蕭氏父子護其石而始全。繼得僧義堪筆之紙而始存。今得劉義先鋟之木而始傳云云。考周密癸辛雜識。引其非男非女之身一條。則宋代已有此本。所謂刻於嘉泰中者。殆非虛語。其書於靈樞素問之理。頗有發明。李時珍王肎堂俱採用之。其論寡婦僧尼。必有異乎妻妾之療。發前人所未發。而論吐血便血飲寒涼。百不一生。尤千古之龜鑑。疑宋時精醫理者所著。而僞託澄以傳。然其言可採。雖贗本不可廢也。中頗論精血化生之理。所以辨病源戒保嗇耳。高儒百川書志。列之房中類。則其誤甚矣。<br/>
</p></body>
</html>