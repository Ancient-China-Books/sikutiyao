<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 通鑑紀事本末 四十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->通鑑紀事本末 四十二卷
</h2>
<!--ed:-->通行本
<p>
<!--no:-->宋袁樞撰。樞字機仲。建安人。孝宗初試禮部。詞賦第一。歷官至工部侍郞。以右文殿修撰。知江陵府。尋提擧太平興國宮。事蹟具宋史本傳。案唐劉知幾作史通。敍述史例。首列六家。總歸二體。自漢以來。不過紀傳編年兩法。乘除互用。然紀傳之法。或一事而複見數篇。賓主莫辨。編年之法。或一事而隔越數卷。首尾難稽。樞乃自出新意。因司馬光資治通鑑。區別門目。以類排纂。每事各詳起訖。自爲標題。每篇各編年月。自爲首尾。始於三家之分晉。終於周世宗之征淮南。包括數千年事蹟。經緯明晰。節目詳具。前後始末。一覽了然。遂使紀傳編年貫通爲一。實前古之所未見也。王應麟玉海。稱淳熙三年十一月。參政龔茂良。言樞所編紀事。有益見聞。詔嚴州摹印十部。仍先以繕本上之。宋史樞本傳。又稱孝宗讀而嘉歎。以賜東宮。及分賜江上諸帥。曰治道盡在是矣。朱子亦稱其書部居門目。始終離合之閒。皆曲有微意。於以錯綜温公之書。乃國語之流。蓋樞所綴集。雖不出通鑑原文。而去取翦裁。義例極爲精密。非通鑑總類諸書。割裂撦撏者可比。其後如陳邦瞻谷應泰等。遞有沿仿。而包括條貫。不漏不宂。則皆出是書下焉。<br/>
</p></div></body>
</html>