<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->集部十
<!--sf:-->別集類十
</font><h2>
<!--ti:-->龜溪集 十二卷
</h2><p>
<!--no:-->宋沈與求撰。與求字必先。德淸人。政和五年進士。高宗時官至知樞密院事。卒諡忠敏。事蹟具宋史本傳。是集爲紹熙中其孫說所刊。前有觀文殿大學士李彥穎湖州教授張叔椿二序。史稱與求歷御史三院。知無不言。前後幾四百奏。其言切直。今所存僅十之三四。類多深中時弊。陳振孫書錄解題曰。與求嘗奏王安石之罪。大者在於取。揚雄馮道。當時學者。惟知有安石。喪亂之際。甘心從僞。無仗節死義之風。實安石倡之。此論前未之及也云云。考熙寧以逮政和。王蔡諸人。以權勢奔走天下。誅鋤善類。引掖宵人。其夤緣以苟富貴者。本無廉恥之心。又安能望以名節之事。其偷生賣國。實積漸使然。不必盡由於推獎揚雄。表章馮道。與求此奏。亦事後推索之詞。然其說主持風教。振刷綱常。要不可不謂之偉論也。至其制誥諸篇。典雅舂容。亦具有唐人軌度。又不徒以奏議見長矣。
</p><br/></div></body></html>