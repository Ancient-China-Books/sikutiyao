<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 石屏集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->石屏集 六卷
</h2>
<!--ed:-->浙江鮑士恭家藏本
<p>
<!--no:-->宋戴復古撰。復古字式之。天台人。嘗登陸游之門。以詩鳴江湖閒。所居有石屏山。因以爲號。遂以名集。卷首載其父敏詩十首。蓋復古幼孤。勉承家學。因搜訪其先人遺稾。以冠己集。昔黃庭堅山谷集後。附刻其父伐檀集。王楙野客叢書後。附刻其父野老紀聞。復古以父詩爲數無多。不成卷帙。特升弁於簡端。例雖小變。理乃較協矣。復古詩筆俊爽。極爲作者所推。姚鏞跋其詩。稱其天然不費斧鑿處。大似高三十五輩。晚唐諸子。當讓一面。方回跋其詩。亦稱其淸健輕快。自成一家。雖皆不免稍過其實。要其精思研刻。實自能獨闢町畦。瞿佑歸田詩話。載復古嘗見夕照映山。得句云。夕陽山外山。自以爲奇。欲以塵世夢中夢對之。而不愜意。後行邨中。春雨方霽。行潦縱橫。得春水渡傍渡句以對。上下始稱。其苦心搜索。卽此可見一端。至集中嚴子陵釣臺詩所謂平生誤識劉文叔。惹起虛名滿世閒者。趙與虤娛書堂詩話。極賞其新意可喜。而羅大經鶴林玉露。又深以其議論爲不然。蓋意取翻新。轉致失之輕佻。在集中殊非上乘。與虤所云。固未足爲定評矣。<br/>
</p></div></body>
</html>