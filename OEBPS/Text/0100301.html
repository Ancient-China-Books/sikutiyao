<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類二 舊唐書 二百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二
<!--sf:-->正史類二
</font><h2>
<!--ti:-->舊唐書 二百卷
</h2>
<!--ed:-->內府刊本
<p>
<!--no:-->晉劉昫等奉敕撰。五代史記。昫本傳。不言昫撰此書。史漏略也。自宋嘉祐後。歐陽修宋祁等。重撰新書。此書遂廢。然其本流傳不絕。儒者表昫等之長。以攻修祁等之短者亦不絕。今觀所述。大抵長慶以前。本紀惟書大事。簡而有體。列傳敍述詳明。贍而不穢。頗能存班范之舊法。長慶以後。本紀則詩話書序婚狀獄詞。委悉具書。語多支蔓。（如文宗紀云。上每誦杜甫曲江行云。江頭宮殿鏁千門。細柳新蒲爲誰綠。乃知天寶以前。曲江四岸。皆有行宮臺殿百司廨署。又云戶部侍郞判度支王彥威進所撰供軍圖略。其序云云。武宗紀云。右庶子呂讓進狀。亡兄溫女。太和七年嫁左衞兵曹蕭敏。生二男。開成三年。敏心疾乖忤。因而離婚。今敏日愈。却乞與臣姪女配合。又云。御史臺奏。據三司推勘吳湘獄。謹具逐人罪狀如後。揚州都虞候盧行立劉羣。於會昌二年五月十四日。於阿顏家喫酒云云。）列傳則多敍官資。曾無事實。或但載寵遇。不具首尾。（如夏侯孜傳。祗載歷官所至。及責讓詔詞。不及一事。朱朴傳。祗載其相昭宗。而不及其始末）。所謂繁略不均者。誠如宋人之所譏。案崇文總目。初吳兢撰唐史。自剏業訖於開元。凡一百一十卷。韋述因兢舊本。更加筆削。刊去酷吏傳。爲紀志列傳一百十二卷。至德乾元以後。史官于休烈。又增肅宗紀二卷。史官令狐峘等。復於紀志傳隨篇增輯。而不加卷帙。爲唐書一百三十卷。是唐書舊稾。實出吳兢。雖衆手續增。規模未改。昫等用爲藍本。故具有典型。觀順宗紀論題史臣韓愈。憲宗紀論題史臣蔣係。此因仍前史之明證也。至長慶以後。史失其官。無復善本。昫等自採雜說傳記。排纂成之。動乖體例。良有由矣。至於卷一百三十二旣有楊朝晟傳。卷一百四十四復爲立傳。蕭穎士旣附見於卷一百二。復見於卷一百九十。文苑傳宇文韶諫獵表。旣見於卷六十二。復見於卷六十四。蔣乂諫張茂宗尚主疏。旣見於卷一百四十一。復見於卷一百四十九。輿服志所載條議。亦多同列傳之文。蓋李崧賈緯諸人。各自編排。不相參校。昫掌領修之任。曾未能鉤稽本末。使首尾貫通。舛漏之譏。亦無以自解。平心而論。蓋瑕瑜不掩之作。黨新書者。必謂事事勝舊書。黨舊書者。又必謂事事勝新書。皆偏見也。我皇上獨秉睿裁。定於正史之中。二書竝列。相輔而行。誠千古至公之道。論史諸家。可無庸復置一議矣。<br/>
</p></body>
</html>