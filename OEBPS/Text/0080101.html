<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->經部三十八
<!--sf:-->樂類
</font><h2>
<!--ti:-->御定律呂正義 五卷
</h2><p>
<!--no:-->康熙五十二年聖祖仁皇帝御定律歷淵源之第三部也。凡分三編。上編二卷。曰正律審音。以發明黃鍾起數。及縱長體積面冪周徑。律呂損益之理。管弦律度旋宮之法。下編二卷。曰和聲定樂。以明八音制器之要。各有圖說。而於各篇之中。詳考古今之同異。續編一卷。曰協均度曲。則取波爾都哈兒國人徐日升。及壹大里呀國人德里格。所講聲律節奏。證以經史所載律呂宮調諸法。分配陰陽二均字譜。亦有圖有說。案造律之法。必先累黍。漢魏以後。迄無定論。尺旣不定。則黃鍾眞度。亦無由得。恭惟聖祖仁皇帝。天縱神聖。以縱橫二黍相較。橫黍百粒。適當縱黍八寸一分之限。用四率比例。推得古黃鍾九寸。爲今尺之七寸二分九釐。其體積面冪周徑。皆用密率乘除。至爲精密。此千古難明之絕學。待聖人而明者也。又言樂者。率宗司馬遷淮南子之說。以三分損益之術。誤爲管音五聲二變之次。復執管子弦音五聲度分。牽合於十二律呂之中。故管律弦度。俱不可得而明。而陽律陰呂。又錯互用之。益滋譌謬。不知律呂分用。顯有周官六律合陽聲。六呂合陰聲。及國語六閒之文可據。而弦管之生聲取分。各有不同。弦度全半相應。管音半律。較全律則下一音。呂覽以三寸九分之管。爲聲中黃鍾之宮。卽半太蔟合黃鍾之義。若不問管弦全半之分。而概以三分損益所得之黃林太南姑應蕤爲七音。又以半黃鍾爲淸宮。失之遠矣。至旋宮之法。宮自爲宮。調自爲調。管子羽徵之數。大於中國語。宮逐羽音。是其遺法。故以宮主宮。羽主調。則當二變者不起調。而與調首不合之徵音。亦不起調。一均凡羽宮商角四調。七均凡二十八調。至弦度自首音至第八音。得六全分。與管律之得全分者不同。若以律呂之分索之弦音。則陰陽相雜。聲隨度移。卽隋志所云。七聲之內。三聲乖應者是也。故但以弦音奏之。而不和以管音。亦止有宮商徵羽之四調而已。凡此皆自來論樂家所昧昧者。非聖人心通制作之原。烏能律均出度。妙合造化。有如是之精微廣大耶。若夫播之聲氣。則和聲定樂。論竹音。以律呂相和。而設孔琴。以倍徵爲第一弦。協均度曲。論弦音。淸濁二均遞轉合聲之法。皆迥出昔人論議之外。而一一莫不與經史所載相發明。斯誠聰明天亶。度越千古者矣。
</p><br/></div></body></html>