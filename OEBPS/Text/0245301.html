<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 子華子 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->子華子 二卷
</h2>
<!--ed:-->兩江總督採進本
<p>
<!--no:-->舊本題晉人程本撰。案程本之名。見於家語。子華子之名。見於列子。本非一人。呂氏春秋引子華子者凡三見。高誘以爲古體道人。是秦以前原有子華子書。然漢志已不著錄。則劉向時書亡矣。此本自宋南渡後。始刊版於會稽。晁公武以其多用字說。指爲元豐後舉子所作。朱子以其出於越中。指爲王銍姚寬輩所託。而又疑非二人所及。周氏涉筆則據其神氣一篇。指爲黨禁未開之時。不得志者所爲。今觀其書。多採掇黃老之言。而參以術數之書。呂氏春秋貴生篇一條。今在陽城渠胥問篇中。知度篇一條。今在虎會篇中。審爲篇一條。則故佚不載。以掩剽剟之迹。頗巧於作僞。然商榷治道。大旨皆不詭於聖賢。其論黃帝鑄鼎一條。以爲古人之寓言。足正方士之謬。其論唐堯土階一條。謂聖人不徒貴儉而貴有禮。尤足砭墨家之偏。其文雖稍涉曼衍。而縱橫博辨。亦往往可喜。殆能文之士。發憤著書。託其名於古人者。觀篇末自敍世系。以程出於趙。睠睠不忘其宗。屬其子勿有二心以事主。則明寓宋姓。其殆熙寧紹聖之閒。宗子之忤時不仕者乎諸子之書僞本不一。然此最有理致文彩。辨其贗則可。以其贗而廢之則不可。陳振孫謂其文不古。而亦有可觀。當出近世能言之流。實爲公論。晁公武以謬誤淺陋譏之。過矣。<br/>
</p></div></body>
</html>