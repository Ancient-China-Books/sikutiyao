<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部三
<!--sf:-->儒家類三
</font><h2>
<!--ti:-->理學類編 八卷
</h2><p>
<!--no:-->明張九韶撰。九韶字美和。後以字行。故明史附見宋訥傳。作張美和。淸江人。元末累擧不仕。洪武三年。以薦爲縣學教諭。遷國子助教。改翰林編修。致仕歸。後復徵入校書。書成遣還。茲編成於至正丙午。乃未入明時所作。其初本名格物編。臨川吳當見之。以爲所輯天地鬼神人物性命之說。乃格物之一端。不足以盡格物之義。因爲易今名。凡天地一卷。天文二卷。地理一卷。鬼神一卷。人物一卷。性命一卷。異端一卷。以周程張邵朱六子之言爲主。而以荀子以下五十三家之說輔之。復於每篇之末。繹以己見。其所採擷。大都摘取精要。不事博引繁稱。故條理次序。頗爲精密。前代如揚雄谷永淮南子之說。近世如洪邁容齋五筆。羅大經鶴林玉露之說。並加摭集。以參觀互證。亦不蹈講學家門戶之見。其異端一門。於陰陽相術讖緯諸家。斥駁明切。尤足以破世俗之惑。史載明初司國子監者。有宋訥王嘉會襲斅。而九韶與聶鉉貝瓊。亦皆名儒。當洪武時。先後爲博士助教學錄。以故諸生多所成就。知其躬行導率。無忝師範。與徒爲高論者異矣。
</p><br/></div></body></html>