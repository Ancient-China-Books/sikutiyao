<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周官新義 十六卷 坿考工記解 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周官新義 十六卷
<!--st:--><font size="-1">坿</font>考工記解 二卷
</h2>
<!--ed:-->永樂大典本
<p>
<!--no:-->宋王安石撰。安石事蹟詳宋史本傳。晁公武讀書志曰。熙寧中置經義局。撰三經義。皆本王安石經說。三經。書詩周禮也。新經毛詩義凡二十卷。尚書義凡十三卷。今竝佚。周禮新義本二十二卷。明萬歷中重編。內閣書目尚載其名。故朱彝尊經義考。不敢著其巳佚。但注曰未見。然外閒實無傳本。卽明以來內閣舊籍。亦實無此書。惟永樂大典中所載最夥。蓋內閣書目據文淵閣書目。文淵閣書目。卽脩永樂大典所徵之書。其時尚有完帙。故采之最詳也。考蔡絛鐵圍山叢談。曰王元澤奉詔爲三經義。時王丞相介甫爲之提舉。詩書蓋多出元澤。及諸門弟子手。周禮新義。實丞相親爲之筆削者。政和中有司上言。天府所籍吳氏資。多有王丞相文書。於是朝廷悉藏諸祕閣。用是吾得見之。周禮新義筆蹟如斜風細雨。誠介甫親書云云。然則三經義中。惟周禮爲安石手著矣。安石以周禮亂宋。學者類能言之。然周禮之不可行於後世。微特人人知之。安石亦未嘗不知也。安石之意。本以宋當積弱之後。而欲濟之以富強。又懼富強之說必爲儒者所排擊。於是附會經義。以鉗儒者之口。實非眞信周禮爲可行。迨其後用之不得其人。行之不得其道。百弊叢生。而宋以大壞。其弊亦非眞緣周禮以致誤。羅大經鶴林玉露。詠安石放魚詩曰。錯認蒼姬六典書。中原從此變蕭疎。是猶爲安石所紿。未究其假借六藝之本懷也。因是而攻周禮。因是而攻安石所注之周禮。是寬其影附之巧謀。而科以迂腐之薄譴矣。故安石怙權植黨之罪。萬萬無可辭。安石解經之說。則與所立新法。各爲一事。程子取其易解。朱子王應麟均取其尚書義。所謂言各有當也。今觀此書。惟訓詁多用字說。病其牽合。其餘依經詮義。如所解八則之治都鄙。八統之馭萬民。九兩之繫邦國者。皆具有發明。無所謂舞文害道之處。故王昭禹林之奇王與之陳友仁等注周禮。頗據其說。欽定周官義疏。亦不廢采用。又安可盡以人廢耶。安石神宗時所上五事劄子。及神宗日錄載安石所引周官。及楊時龜山集中所駁平頒興積一條。其文皆在地官中。今永樂大典。闕地官夏官二卷。其說遂不可考。然所佚適屬其瑕纇。則所存者益不必苛詆矣。安石本未解考工記。而永樂大典。乃備載其說。據晁公武讀書志。蓋鄭宗顏輯安石字說爲之。以補其闕。今亦竝錄其解。備一家之書焉。<br/>
</p></div></body>
</html>