<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 崧菴集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->崧菴集 六卷
</h2>
<!--ed:-->永樂大典本
<p>
<!--no:-->宋李處權撰。處權宋史無傳。其集諸家亦不著錄。惟方囘瀛奎律髓中。錄所作送二十兄還鎮江時一首。而註其後云。處權字巽伯。洛陽人。邯鄲公淑之後。有崧菴集。宣和閒與陳叔易朱希眞以詩名。南渡後嘗領三衢云云。其履貫略可考證。而不言其距李淑爲幾世。今其集傳本已絕。獨永樂大典中有之。且尋檢各韻。處權自序。及其從弟處全原序。邵驥原跋。一一具在。所紀生平蹤迹。差爲詳備。惟世系仍未明晰。今案建康志。有李處全小傳。稱處全淑之曾孫。本豐縣人。後遷溧陽。官至朝請大夫。而王明淸揮麈餘話。亦稱大理少卿李傳正。爲淑之孫。卽處全之父。據此則處權實淑曾孫。而家於溧陽。瀛奎律髓所稱洛陽。當有刻本傳譌。以溧爲洛耳。淑家富典籍。其邯鄲圖志。晁公武每引以爲據。又精研聲律。所作詩苑類格。今尚散見諸書中。處權承其世學。標新領異。別出以淸雋之思。於詩道頗爲深造。處全序。稱其齒益高心益苦句法益老。與少作不類。是其覃思吟咏。老而彌工。雖原帙散佚。東京與南渡以後。所作互相糅雜。不復能以年歲辨析。而總其大概。五言淸脫瀏亮。略似張耒。七言爽健伉浪。可擬陳與義。在當時實一作手。久經湮沒。幸而復存。亦論宋詩者所宜甄錄也。謹採掇排比。以體區別。釐爲六卷。仍以原序跋分繫前後。俾將來有以考見焉。<br/>
</p></div></body>
</html>