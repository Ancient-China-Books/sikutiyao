<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->言行龜鑑 八卷
</h2><p>
<!--no:-->元張光祖編。光祖元史無傳。志乘亦不載其名。始末無可考見。惟大德癸卯陳普作是書序。稱襄國張君字紹先。大德辛丑爲泉州推官。睹其歷任爲政。信其爲仁人君子。又有大德甲辰熊禾序。稱光祖質美嗜學。有天下來世之志。陳普卽學者所稱石堂先生。熊禾卽學者所稱勿軒先生。皆宋元閒篤行醇儒。不妄許可。據其所言。則光祖亦君子人矣。初宋趙善璙作自警編。錄前輩嘉言善行。以示矩矱。光祖欲爲刊行。熊禾以善璙所編。尚有未及删潤者。光祖乃卽善璙舊本。益以典型錄厚德錄善善錄名臣言行錄。及博採名臣碑誌之文。裒輯排比。以成是編。據原序稱分學問德行交際家道出處政事民政兵政八門。黃虞稷千頃堂書目著錄作八卷。蓋一門爲一卷也。原序又稱類列八十有二。枚舉爲九百五十有五。今原本散佚。惟載於永樂大典者。尚存四百七十二條。而八十有二之子目。則不可復考。然唐以前分類之書。不過撮舉大綱。易於包括。宋人著書。好立子目。目愈繁碎。則分隸彌易糾紛。今子目旣已無徵。惟以所立八門。依類排纂。轉覺便於循覽。又原序稱每類之中。首之以善行。次之以嘉言。先踐履後議論也。然言行旣各分編。則一人之名。一類中先後複出。時代未免顚舛。又或一事一人。而言行竝見。尤難於割裂。其文體例殊爲未善。今惟以人統事。以時代敍人。庶端緒不淆。釐然易見。雖編次視原本稍殊。而要之標舉芳跡。示人效法。於光祖著書之本旨。固未嘗失矣。宋元說部諸書。每雜述詼諧。侈陳神怪。以供文士之談資。是編所記。雖平近無奇。而篤實切理。足以資人之感發。亦所謂布帛菽粟之文。雖常而不可厭者歟。
</p><br/></div></body></html>