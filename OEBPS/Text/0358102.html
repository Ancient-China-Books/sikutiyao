<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 王常宗集 四卷 補遺 一卷 續補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->王常宗集 四卷
<!--ti:-->補遺 一卷
<!--ti:-->續補遺 一卷
</h2>
<!--ed:-->江蘇巡撫採進本
<p>
<!--no:-->明王彝撰。彝字常宗。其先蜀人。本姓陳氏。父仕元爲崑山教授。遂遷嘉定。洪武初以布衣召修元史。賜金幣遣還。尋選入翰林。以母老乞歸養。自號媯蜼子。後以魏觀上梁文事。與高啓併誅。明史文苑傳。附載趙壎傳中。其集本名三近齋稾。宏治中都穆編爲文三卷詩一卷。劉廷璋浦杲又輯補遺一卷。今世所傳鈔本。又有續補遺一卷。不知何人所輯。考其體格。與全集相類。似非贗作也。王士禎香祖筆記曰。王徵士集都少卿元敬編。元敬稱其古文明暢英發。又或以爲吳中四傑之一。以常宗代張來儀者。今觀其詩。歌行擬李賀溫庭筠。墮入惡道。餘體亦不能佳。安能與高楊相頡頏乎云云。案彝之學出天台孟夢恂。夢恂之學出婺州金履祥。本眞德秀文章正宗之派。故持論過嚴。或激而至於已甚。集中文妖一篇。爲楊維楨而作者。曰天下所謂妖者。狐而已矣。俄而爲女婦。而世之男子惑焉。則見其黛綠朱白柔曼傾衍之容。無乎不至。雖然以爲人也則非人。以爲婦女也則非婦女。而有室家之道焉。此狐之所以妖也。浙之西言文者必曰楊先生。予觀其文。以淫詞譎語。裂仁義。反名實。濁亂先聖之道。顧乃柔曼傾衍。黛綠朱白。奄然以自媚。宜乎世之爲男子者之惑之也云云。其言矯枉過直。而詬厲亦復傷雅。雖石介作怪說以詆楊億。不至於是。士禎所云。或亦有激而報之乎。然其文大致淳謹。詩亦尚不失風格。雖不足以勝張羽。必以爲一無可取。則又太過。香祖筆記。成於士禎晚年。詆訶過厲。時復有之。固未可據爲定論矣。<br/>
</p></div></body>
</html>