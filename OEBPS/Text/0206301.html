<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十一 法家類 管子補註 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十一
<!--sf:-->法家類
</font><h2>
<!--ti:-->管子補註 二十四卷
</h2>
<!--ed:-->編修勵守謙家藏本
<p>
<!--no:-->明劉績撰。績有三禮圖。已著錄。管子舊註。頗爲疎略。故宋張嵲跋其後曰。管子書多古字。如專作摶。忒作貣。宥作侑。況作兄。釋作澤。此類甚衆。大匡載召忽語曰。雖得天下。吾不生也。兄與我齊國之政也。註乃謂召忽呼管仲爲兄。曰澤命不渝註。乃以爲恩澤之命。不可徧舉。黃震日鈔。亦曰管子註釋。最多抵牾。四傷之篇。誤名百匿。而以四傷名七法之篇。幼官篇首章云。若因夜虛。守靜人物。則皇其後方之圖。本可覆也。乃衍人物二字。不知參對以夜虛爲句。守靜人物自爲句。乃以人物則皇爲句。而曲爲之說。曰聽候人物也。幼官五圖以形生理爲句。而中央之註。獨以形生屬上文。明法篇以比周以相匿爲句。而下又云忘生死交。其後方之明法解可覆也。乃以相爲匿是爲句。而曲爲之說。曰匿公是而不行也。五法之章曰。天下不患無財。患無人以分之。分如分地之利之分。乃釋云。可以分與財者。賢人也。立政之章曰。道塗無行禽。指人言之。謂其爲能行之禽耳。乃釋云。無禽獸之行。版法篇云。悅在施愛有衆在廢私。今因闕文。而云悅在施有衆在廢私。不成文矣云云。其抉摘皆中理。績本之。以作是註。故於舊解頗有匡正。皆附於原註之後。以績按別之。雖其循文詮解。於訓詁亦罕所考訂。而推求意義。務求明愜。較原註所得。則已多矣。案明有兩劉績。一爲山陰人。字孟熙。千頃堂書目載此書。於績名下註江夏人。則爲字用熙者無疑。坊刻或題曰宋劉績。誤也。<br/>
</p></div></body>
</html>