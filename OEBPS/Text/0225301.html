<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修勵守謙家藏本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->六壬大全 十二卷
</h2><p>
<!--no:-->不著撰人名氏。卷首題懷慶府推官郭載騋校。蓋明代所刊也。六壬與遁甲太乙。世謂之三式。而六壬其傳尤古。或謂出於黃帝元女。固屬無稽。要其爲術。固非後世方技家所能造。大抵數根於五行。而五行始於水。舉陰以起陽。故稱壬焉。舉成以該生。故用六焉。其有天地盤與神將加臨。雖漸近奇遁九宮之式。而由干支而有四課。則亦兩儀四象也。由發用而有三傳。則亦一生三。三生萬物也。以至六十四課。莫不原本羲爻。蓋亦易象之支流。推而衍之者矣。考國語伶州鳩對七律以所稱夷則上宮大呂上宮推之。皆有合於六壬之義。然特以五音十二律定數。未可卽指爲六壬之源。吳越春秋載伍員及范蠡雞鳴日出日昳禺中四課。則時將加乘與龍蛇刑德之用。一如今世所傳。而越絕書載公孫聖亦有今日壬午時加南方之語。其事雖不見經傳。似出依託。然趙煜袁康皆後漢人。知其法著於漢代也。其書之見於史者。隋志二家。唐志六家。宋志三十家。而焦竑經籍志所列多至八十三家。然多散佚不傳。其存者如徐道符心鏡。蔣日新開雲觀月歌。凌福之畢法賦。及五變中黃。經術家奉爲蓍蔡。而流傳旣久。其說多歧。或專論課體而失之拘。或專主類神而失之粗。或雜取神煞而失之支。又皆不可以爲法。是書總集諸家遺文。首載入手法總鈐。及貴神月將德煞加臨喜忌。摭採唐宋以來諸論。若括囊雲霄賦課經之類。而緯以心鏡觀月諸篇。採撮頗爲詳備。案明史藝文志有袁祥六壬大全三十三卷。名目相同。而卷帙不符。未必卽祥所輯。要其博綜簡括。固六壬家之總匯也。惟是六壬所重。莫過於天乙貴神。陰陽順逆。爲吉凶所自出。如匠者之準繩榘矱。而先天之德起於子。後天之德起於未。以五千德合神取貴。承學之士。多未究其源。我聖祖仁皇帝御定星曆考原一書。貫串璣衡。搉輿圭臬。以訂曹震圭晝丑夜未之譌。實足立千古之標準。我皇上御纂協紀辨方書。復申暢斯旨。謹案吳越春秋所載子胥之占。三月甲戌時加雞鳴。而以爲靑龍在酉。是甲日丑爲陰貴也。范蠡石室之占。十二月戊寅時加日出。而亦以爲靑龍臨酉功曹爲螣蛇。是戊日丑爲陽貴也。沿溯古義。皆與聖謨垂示。先後同符。是書所取天乙尚沿俗例。卷中僅載先天貴人一圖而不用。未免失之舛錯。又所載十二宮分野。亦多拘牽舊說。未能訂正。今以原本所有。姑仍其舊錄之。而附訂其失如右。
</p><br/></div></body></html>