<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 六書精蘊 六卷 音釋 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->六書精蘊 六卷
<!--ti:-->音釋 一卷
</h2>
<!--ed:-->兩淮馬裕家藏本
<p>
<!--no:-->明魏校撰。校有周禮沿革傳。已著錄。是書自序。謂因古文正小篆之譌。擇小篆補古文之闕。又謂惟祖頡而參諸籀斯篆。可者取之。其不可者釐正之云云。然字者滋也。輾轉滋生。如子孫之於祖父。血脈相通。而面目各別。校必以古文正小篆。是子孫之貌有不似祖父者。卽謂非其子孫也。又擇小篆以補古文。是子孫之貌有偶似其祖父者。卽躋之於祖父之列。以補其世系之闕也。元以來好異之流。以篆入隸。如熊忠韻會舉要。所譏者已爲駭俗。校更層累而高。求出其上。以籀改小篆之文。而所用籀書。都無依據。名曰復古。實則師心。其說恐不可訓也。末附音釋一卷。乃其門人徐官所作。以釋註中奇字者。書有難解。假註以明。而其註先需重譯。則乖僻無用可知矣。<br/>
</p></div></body>
</html>