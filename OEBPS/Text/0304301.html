<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 文子 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->文子 二卷
</h2>
<!--ed:-->兩淮鹽政採進本
<p>
<!--no:-->案漢志道家文子九篇。註曰老子弟子。與孔子竝時。而稱周平王問。似依託者也。<span class="jiazhu">案此班固之原註。讀書志以爲顏師古註。誤也。</span>隋志載文子十二篇。註曰老子弟子。七略有九篇。梁十卷亡。二志所載。不過篇數有多寡耳。無異說也。因史記貨殖傳。有范蠡師計然語。又因裴駰集解。有計然姓辛字。文子其先晉國公子語。北魏李暹作文子註。遂以計然文子合爲一人。文子乃有姓有名。謂之辛鈃。<span class="jiazhu">案暹註今已不傳。此據讀書志所引。</span>案馬總意林。列文子十二卷。註曰周平王時人。師老君。又列范子十三卷。註曰竝是陰陽歷數也。又曰計然者。葵邱濮上人。姓辛。名文子。其先晉國公子也。其書皆范蠡問而計然答。是截然兩人兩書。更無疑義。暹移甲爲乙。謬之甚矣。柳宗元集。有辨文子一篇。稱其旨意皆本老子。然考其書。蓋駁書也。其渾而類者少。竊取他書以合之者多。凡孟子輩數家。皆見剽竊。嶢然而出其類。其意緒文詞。又互相牴而不合。不知人之增益之歟。或者衆爲聚歛以成其書歟。今刊去謬惡濫雜者。取其似是者。又頗爲發其意。藏於家。是其書不出一手。唐人固已言之。然宗元所刊之本。高似孫子略。已稱不可見。今所行者。仍十二篇之本。別本或題曰通元眞經。蓋唐天寶中。嘗加是號。事見唐藝文志云。<br/>
</p></div></body>
</html>