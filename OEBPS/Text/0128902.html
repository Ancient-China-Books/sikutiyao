<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 閩中理學淵源考 九十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->閩中理學淵源考 九十二卷
</h2>
<!--ed:-->福建巡撫採進本
<p>
<!--no:-->國朝李淸馥撰。淸馥字根侯。安溪人。大學士光地之孫。以光地蔭。授兵部員外郞。官至廣平府知府。是編本曰閩中師友淵源考。故序文凡例。尚稱舊名。此本題理學淵源考。蓋後來所改。序作於草創之時。成編以後。復有增入也。宋儒講學。盛於二程。其門人游楊呂謝。號爲高足。而楊時一派。由羅從彥李侗而及朱子。輾轉授受。多在閩中。故淸馥所述。斷自楊時。而分別支流。下迄明末。凡某派傳幾人。某人又分爲某派。四五百年之中。尋端竟委。若昭穆譜牒。秩然有序。其中家學相承。以及友而不師者。亦皆竝列。以明其學所自來。其例每人各爲小傳。傳末各註所據之書。併以語錄文集。有關論學之語。摘錄於後。考據頗爲詳核。其例於敗名隳節。貽玷門牆者。則削除不載。閒有純駁互見者。則棄短錄長。如廖剛傳中。删其初附和議一事。胡寅傳中。但敍不持生母服。爲右正言章廈所劾。而不詳載其由。是則門戶之見。猶未盡融。白璧微瑕。分別觀之可也。<br/>
</p></div></body>
</html>