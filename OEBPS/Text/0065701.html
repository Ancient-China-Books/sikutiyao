<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十二 孝經類存目 孝經疑問 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十二
<!--sf:-->孝經類存目
</font><h2>
<!--ti:-->孝經疑問 一卷
</h2>
<!--ed:-->浙江巡撫採進本
<p>
<!--no:-->明姚舜牧撰。舜牧有易經疑問。已著錄。是書以孝經語意聯貫。不應分章。尤不宜立章名。如首章之開宗明義。七章之三才。十七章之事君。無所取義。因悉爲删去。其所詮釋。則皆老生常談也。又謂經文多出漢儒附會。如則天之經。因地之利。以順天下等語。似類漢儒之言。父子之道天性也以下。義不接續。竝宜删去。又病其各章皆引詩書爲結。與韓詩外傳。天祿閣外史相類。夫孝經今文古文。雖至今聚訟。然自漢以來卽分章。無合爲一篇者也。其字句異同。雖以朱子之學。因古文而作刋誤。終不能厭儒者之心也。舜牧何人。乃更變亂古籍乎。況惟聖人能知聖人。舜牧何所依據。而能一一分別。此爲孔子之語。此非孔子之語。若親見聖人之原本耶。<br/>
</p></div></body>
</html>