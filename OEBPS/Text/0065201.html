<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部三十二
<!--sf:-->孝經類
</font><h2>
<!--ti:-->孝經大義 一卷
</h2><p>
<!--no:-->元董鼎撰。鼎有尚書輯錄纂注。已著錄。初朱子作孝經刋誤。但爲釐定經傳。删削字句。而未及爲之訓釋。鼎乃因朱子改本。爲之詮解。凡改本圈記之字。悉爲芟除。改本辨正之語。仍存於各章之末。所謂右傳之幾章釋某義者。一一順文衍出。無所出入。第十三章十四章。所謂不解經而別發一義者。亦卽以經外之義說之。無所辨詰。惟增註今文異同。爲鼎所加耳。其註稍參以方言。如云今有一箇道理。又云至此方言出一孝字之類。略如語錄之例。其敷衍語氣。則全爲口義之體。雖遣詞未免稍冗。而發揮明暢。頗能反覆以盡其意。於初學亦不爲無益也。前有熊禾序。蓋大德九年鼎子眞卿。從胡一桂訪禾於雲谷山中。以此書質禾。禾因屬其族兄熊敬刋行。而自序其首。序稱朱子爲桓桓文公。案書曰勗哉夫子尚桓桓。孔傳曰桓桓武貌。爾雅曰桓桓烈烈威也。均與著書明道之旨無關。頗爲杜撰。又文公字跳行示敬。而孔子曾子字。乃均不跳行。亦殊顛倒。以原本所有。姑仍其舊錄之焉。
</p><br/></div></body></html>