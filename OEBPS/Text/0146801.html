<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 景定建康志 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->景定建康志 五十卷
</h2>
<!--ed:-->兩淮馬裕家藏本
<p>
<!--no:-->宋周應合撰。應合武寧人。自號溪園先生。淳祐閒擧進士。官至實錄院修撰。以疏劾賈似道。謫饒州通判。是書乃其以承直郞差充江南東路安撫司幹辦公事時所作也。初建炎二年。建行宮於金陵。改爲建康府。設江南東路安撫司以治之。爲沿江重鎭。乾道慶元閒。屢輯地志。而記載尚多闕略。景定中。寶章閣學士江東安撫使知建康府馬光祖。始屬應合取乾道慶元二志合而爲一。增入慶元以後之事。正譌補闕。別編成書。首爲留都四卷。次爲圖表誌傳四十五卷。末爲拾遺一卷。援據該洽。條理詳明。凡所考辨。俱見典覈。如論丹陽之名。本出建業。論六朝揚州嘗治建業。後始爲廣陵一郡之名。皆極精核。光祖序稱其博物洽聞。學力充贍。不誣也。明嘉靖萬歷閒。是書尚有刊本。在南京國子監。見黃佐南廱志中。然所存版。止七百五十九面。則亦已闕佚不全。其後流傳幾絕。朱彝尊曝書亭集。有是書跋。稱周在浚嘗語以曾覩是書闕本。訪之三十年未得。後從曹寅處借歸錄之。始復傳於世云。<br/>
</p></div></body>
</html>