<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 無錫縣志 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->無錫縣志 四卷
</h2>
<!--ed:-->兩江總督採進本
<p>
<!--no:-->不著撰人名氏。考千頃堂書目。有元王仁輔無錫縣志二十八卷。與此本。卷數不符。蓋別一書也。考明史地理志。洪武二年四月。始改無錫州爲縣。是志古今郡縣表末。雖止於陞無錫縣爲州。然標題實稱無錫縣。已爲明初之制。又郡縣表止元貞。而學校類中載至正辛巳鄉擧陸以衜。則紀已下逮元末。是洪武中書矣。第一卷爲邑里。第二卷爲山川。第三卷爲事物。分上下二子卷。第四卷爲詞章。亦分上中下三子卷。中又分小類二十一。詞簡而事該。亦地志之善本。惜首卷原序巳佚。其撰次本末。不可得而考也。元史地里志。稱成宗元貞元年。陞無錫爲州。此志乃云二年。作志者紀錄時事。歲月必確。以是推之。知元史疏漏多矣。是亦書貴舊本之一驗也。<br/>
</p></div></body>
</html>