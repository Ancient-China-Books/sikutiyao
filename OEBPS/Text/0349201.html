<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 雲峯集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->雲峯集 十卷
</h2>
<!--ed:-->兩淮馬裕家藏本
<p>
<!--no:-->元胡炳文撰。炳文有周易本義通釋。已著錄。據林瀚所作是集序。其原本蓋二十卷。後燬於兵。明成化中。其七世孫用光。八世孫濬。乃掇拾散佚。編爲此本。凡雜文七卷。附以賦四篇。歌詞一篇。詩一卷。附以詞三首。附錄二卷。則本傳行狀。及贈荅題詠詩文也。炳文之學。一以朱子爲宗。故其荅陳櫟書云。我輩居文公鄉。熟文公書。自是本分中事。其作草堂學稾序。歷舉前代詩人。極詞醜詆。有云縱迫曹劉。何補於格致誠正。縱迫謝鮑。何補於修齊治平。持論偏僻。殊爲謬妄。然其難文乃平正醇雅。無宋人語錄方言皆入筆墨之習。其詩雖頗入擊壤集派。然如贈鶴菴相士四言。北寺昏鐘。廖塢晚煙。拜鄂岳王墓。濠觀亭。贈二齊生諸篇。皆不失雅韻。殆其天姿本近於詞章。故門徑雖殊。而性靈時露歟。至於古文之中。往往閒以藻飾。如送文松五世孫序云。自古及今。人家豈無邱墓。亦豈無巢翡翠臥麒麟者。與吳艸廬書云。苔綠滋深。而芹香莫采。有負先聖先師。環綠亭記云。睿聖武公七十猶好學。德麟年方綠鬢。學當如何。以文體論之。皆爲破律。然較諸侈言載道。毫不修飾者。固有閒矣。<br/>
</p></body>
</html>