<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部九 兵家類 虎鈐經 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部九
<!--sf:-->兵家類
</font><h2>
<!--ti:-->虎鈐經 二十卷
</h2>
<!--ed:-->安徽巡撫採進本
<p>
<!--no:-->宋許洞撰。洞字淵夫。吳興人。登咸平三年進士。爲雄武軍推官。免歸。尋召試中書。改烏江縣簿。坐事。變姓名。隱中條山。龔明之中吳紀聞。謂洞平生以文章自負。所著詩篇甚多。歐陽修嘗稱爲俊逸之士者是也。是書卷首有洞進表。及自序。大意謂孫子兵法奧而精。學者難於曉用。李筌太白陰符經。論心術則祕而不言。談陰陽又散而不備。乃演孫李之要。而撮天時人事之變。備舉其占。凡六壬遁甲星辰日月風雲氣候風角鳥情。以及宣文設奠醫藥之用。人馬相法。莫不具載。積四年書成。凡二百十篇。分二十卷。名曰虎鈐經。大都彙輯前人之說。而參以己意。惟第九卷所載飛鶚長虹重覆八卦四陣及飛轅寨諸圖。爲洞自創耳。其四陣統論。自以爲遠勝李筌所纂。其閒亦多迂闊誕渺之說。不足見諸施行。然考漢書藝文志。兵家者流。有兵權謀兵形勢陰陽諸類。凡七百餘篇。蓋古來有此專門之學。今漢志所錄者。久已亡佚。而洞獨能掇拾遺文。撰次成帙。不可謂非一家之言。錄而存之。亦足以備一說也。<br/>
</p></div></body>
</html>