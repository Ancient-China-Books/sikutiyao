<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部六
<!--sf:-->別史類
</font><h2>
<!--ti:-->後漢書補逸 二十一卷
</h2><p>
<!--no:-->國朝姚之駰撰。之駰字魯斯。錢塘人。康熙辛丑進士。官至監察御使。是編蒐輯後漢書之不傳於今者八家。凡東觀漢記八卷。謝承後漢書四卷。薛瑩後漢書。張璠後漢記。華嶠後漢書。謝沈後漢書。袁山松後漢書。各一卷。司馬彪續漢書四卷。劉知幾史通。稱范蔚宗所採。凡編年四族。紀傳五家。今袁宏書尚有傳本。故止於八也。其捃拾細瑣。用力頗勤。惟不著所出之書。使讀者無從考證。是其所短。至司馬彪書雖佚。而章懷太子。嘗取其十志。以補范書之遺。今後漢書內劉昭所著。卽彪之書。而之駰不究源流。謂之范志。乃別採他書之引司馬志者錄之。字句相同。曾莫之悟。其謬實爲最甚。然洪邁博極羣書。而所作客齋隨筆。亦以司馬志爲范志。則其誤有所承矣。至東觀漢記。核以永樂大典所載。較之駰所錄。十尚多其五六。蓋祕府珍藏。非草茅之士所能睹。亦不能以疎漏咎之駰也。
</p><br/></div></body></html>