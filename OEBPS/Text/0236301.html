<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->禮部侍郞金甡家藏本

<div id="text"><font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->六藝之一錄 四百六卷
<!--ti:-->續編 十二卷
</h2><p>
<!--no:-->國朝倪濤撰。濤有周易蛾述。已著錄。其平生篤志嗜學。年幾百歲。猶著書不輟。貧不能得人繕寫。皆手自鈔錄。及其家婦女助成之。是編猶出其親稾。凡分六集。一曰金器款識。二曰刻石文字。三曰法帖論述。四曰古今書體。五曰歷朝書論。六曰歷朝書譜。凡六書之異同。八法之變化。以及刊刻墨蹟之源流得失。載籍所具者。無不裒輯。其閒祇錄前人成說。不以己意論斷。或有彼此異論。舛互難合者。亦兩存其說。以待後人之決擇。蓋自古論書者。唐以前遺文緒論。惟張彥遠法書要錄爲詳。若唐以後論書之語。則未有賅備於是者矣。雖採摭旣多。所錄不必盡雅。條例太廣。爲例亦未能悉純。然排比貫串。上下二千餘年。洪纖悉具。實爲書家總彙。楩柟𣏌梓。萃於鄧林。不以榛楛勿翦爲病也。所著別有文德翼傭吹錄註。及刊削酈道元水經注。今皆未見其本。不知存佚。然傳此一編。其餘亦不必計矣。
</p><br/></div></body></html>