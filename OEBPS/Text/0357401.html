<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 說學齋稾 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->說學齋稾 四卷
</h2>
<!--ed:-->浙江鮑士恭家藏本
<p>
<!--no:-->明危素撰。素有草廬年譜。已著錄。據千頃堂書目。其文集本五十卷。明代已散佚不存。此本乃嘉靖三十八年歸有光從吳氏得素手稾傳鈔。其文不分卷帙。但於紙尾記所作年歲。皆在元時所作。有光跋。稱共一百三十六篇。此本乃止一百三十三篇。又王懋竑白田雜著。有是集跋。稱賦三。贊二。銘二。頌三。記五十有一。序七十有六。共一百三十八首。以有光跋爲傳寫之誤。然據懋竑所列。實止一百三十七首。數亦不符。殆舊無刊版。好事者遞相傳錄。故篇數參差。不能畫一。實則一本也。素晚節不終。爲世僇笑。其人本不足稱。而文章則歐虞黃柳之後。屹爲大宗。懋竑跋。稱其文演迤澄泓。視之若平易。而實不可幾及。非熙甫莫知其深。其珍重鈔傳。蓋非漫然矣。<br/>
</p></body>
</html>