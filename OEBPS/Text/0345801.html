<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 寧極齋稾 一卷 坿愼獨叟遺稾 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->寧極齋稾 一卷
<!--st:--><font size="-1">坿</font>愼獨叟遺稾 一卷
</h2>
<!--ed:-->編修汪如藻家藏本
<p>
<!--no:-->宋陳深撰。深所著有讀易編。讀詩編。讀春秋編。今惟讀春秋編有刻本。已別著錄。其易詩二編。未見傳本。其詩則僅存此本而已。卷首有顧嗣立名字二印。蓋卽元百家詩選之所據。卷末有題識曰陳淸全先生詩稾。藏於荻溪產寧遠氏。泰昌改元八月十日。張丑敬觀。丑以賞鑒書畫稱。而不以收藏圖籍著。詳其語意。殆從眞蹟錄出歟。後附詩一卷。別題曰寧極齋遺稾。考元詩選深詩之後。附刻其子植詩五首。核之皆在此卷中。嗣立稱其遺稾若干首。出於祝希哲手鈔。併錄鄭元祐所作墓銘於後。必當日親見墨蹟。故有是言。但元詩選題曰愼獨叟陳植。而此本乃題寧極齋遺稾。似乎深之外集。殊爲淆混。今仍題曰愼獨叟遺稾。以相區別。深父子詩竝舂容閒雅。不失古風。然核其體裁。如出一手。且深詩中多酬應仕宦之作。與鄭元祐所作植墓誌。稱其文行學術。結知於士林。時方承平巨室大家。將私淑其子弟。必厚幣延致者。大槩相符。而與深之閉戶著書者。頗不相合。疑或皆爲植詩。而傳寫譌異。誤以爲深歟。然如輓褚伯秀詩。又似乎其時植年尚少。未必卽能作詩。別無顯證。姑存疑焉可矣。<br/>
</p></div></body>
</html>