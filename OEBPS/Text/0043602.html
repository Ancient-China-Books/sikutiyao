<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編脩勵守謙家藏本

<div id="text"><font size="-1">
<!--fi:-->經部二十二
<!--sf:-->禮類四
</font><h2>
<!--ti:-->參讀禮志疑 二卷
</h2><p>
<!--no:-->國朝汪紱撰。紱一名烜。字燦人。號雙池。婺源人。是書取陸隴其所著讀禮志疑。以己意附參於各條之下。其於三禮大端。若謂南郊卽爲圜丘。大社卽爲北郊。禘非祭天之名。路寢不得倣明堂之制。又力斥大饗明堂。文王配五天帝。武王配五人帝之說。皆主王肅而黜鄭元。故頗與舊注相左。其謂東西夾室。不在堂之兩旁。而在東西房之兩旁。考儀禮公食大夫禮。公迎賓入。大夫立於東夾南。士立於門。小臣東堂下。宰東夾北。內官之士在宰東。上介門西。蓋均卽位於堂之上下。如紱所云。則大夫及宰。乃違衆而獨立於堂後。及東西房兩旁隱蔽之地矣。又聘禮設飱。亦云堂上之饌八。西夾六。蓋致饌於賓。其陳設皆自堂及庭及門。取其羅布目前。如紱所云。則饌亦設於堂後矣。紱又謂士無朝服。元端卽士之朝服。上士元裳。中士黃裳。下士雜裳。考士冠禮曰。主人元冠朝服緇帶素韠。旣云素韠。則素裳矣。與卿大夫以上之朝服。初無以異。未嘗獨以黃裳元裳雜裳之元端爲朝服也。又魯語曰。列士之妻。加之以朝服。則士固非無朝服。紱皆未之深考也。至所謂大夫士無西房。故士喪禮。主人括髮。衆主人免於房。而婦人乃獨髽於室。以無西房故也。其說本孔疏。可破陳祥道禮書之惑。又謂大夫士廟。亦當有主。與通典所載徐邈及淸河王懌之議相合。如斯之類。亦多深得經義。固可與隴其之書。並存不廢也。
</p><br/></div></body></html>