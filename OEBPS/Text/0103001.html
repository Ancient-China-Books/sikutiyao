<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 資治通鑑釋文辨誤 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->資治通鑑釋文辨誤 十二卷
</h2>
<!--ed:-->內府藏本
<p>
<!--no:-->元胡三省撰。通鑑釋文。本南宋時蜀人史炤所作。淺陋特甚。時又有海陵所刊釋文。稱司馬康本。又蜀廣都費氏進修堂版行通鑑。亦以注附之。世號龍爪通鑑。皆視史炤本差略。而實相蹈襲。三省旣自爲通鑑音注。復以司馬康釋文本出僞託。而史炤所作。譌謬相傳。恐其疑誤後學。因作此書以刊正之。每條皆先擧史炤之誤。而海陵本龍爪本與之同者。則分注其下。其已見於此書者。音注之中。卽不復著其說。然如唐德宗紀。韓旻出駱驛一條。音注云。史炤謂駱谷關之驛。余案韓旻若過駱谷關驛。則已通奉天而西南矣。炤說非也。此類隨文考正者。亦不盡見於辨誤。蓋二書本相輔而行。故各有詳略。以便互爲考證也。其書援據精核。多足爲讀史者啓發之助。所云音訓之學。因文見義。各有攸當。不可滯於一隅。又云晉宋齊梁陳之疆里。不可以釋唐之疆里。其言實足爲千古注書之法。又不獨爲史炤一人而設矣。<br/>
</p></div></body>
</html>