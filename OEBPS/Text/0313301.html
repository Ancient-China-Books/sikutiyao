<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 劉隨州集 十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->劉隨州集 十一卷
</h2>
<!--ed:-->編修鄒炳泰家藏本
<p>
<!--no:-->唐劉長卿撰。長卿字文房。河閒人。姚合極元集。作宣城人。莫能詳也。開元二十一年登進士第。官於終隨州刺史。故至今稱曰劉隨州。是集凡詩十卷。文一卷。第二卷中送河南元判官赴河南勾當苗稅充百官俸錢詩。不書勾字。但註曰御名。蓋宋高示名構。當時例避同音。故勾字稱御名。則猶從南宋舊本翻雕也。然編次叢脞頗甚。諸體皆以絕句爲冠。中閒古體近體。亦多淆亂。如四月深澗底。桃花方欲然。寧知地勢下。遂使春風偏四句。第四卷中作晚桃詩。前半首乃幽居八詠上李侍郞之一。而第一卷又割此四句爲絕句。題曰入百丈潤見桃花晚開。是二者必有一譌也。舊原有外集一卷。所錄僅詩十首。而重送一首。已見八卷中。又佚去題中裴郞中貶吉州六字。次前溪館作一首。已見二卷中。贈袁贊府一首。已見九卷中。而又誤以題下所註時經劉展平後句爲題。併軼時經二字。送裴二十七端公詩。亦見二卷中。哭李宥一首。亦見九卷中。秋雲嶺洞山陽橫龍渡赤沙湖四首。卽四卷中湘中紀行十首之四。又譌秋雲嶺爲雲秋嶺。洞山陽爲山陽洞。寄李侍郞行營五十韻一首。已見七卷。又佚其題首至德三年等二十四字。不知何以舛謬至此。蓋宋本亦有善不善。不能一一精核也。今刊除入百丈澗見桃花晚開一首。其外集亦一併刊除。以省重複。長卿詩號五言長城。大抵研鍊深穩。而自有高秀之韻。其文工於造語。亦如其詩。故於盛唐中唐之閒。號爲名手。但才地稍弱。是其一短。高仲武中興閒氣集。病其十首以後。語意略同。可謂識微之論。王士禎論詩絕句。乃云不解雌黃高仲武。長城何意貶文房。非篤論也。<br/>
</p></div></body>
</html>