<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->經部三
<!--sf:-->易類三
</font><h2>
<!--ti:-->誠齋易傳 二十卷
</h2><p>
<!--no:-->宋楊萬里撰。萬里字廷秀。自號誠齋。吉水人。官至寶謨閣學士。致仕。韓𠈁冑召之不起。開禧閒聞北伐啓釁。憂憤不食卒。後諡文節。事蹟具宋史儒林傳。是書大旨本程氏。而多引史傳以證之。初名易外傳。後乃改定今名。宋代書肆。曾與程傳刊竝以行。謂之程楊易傳。新安陳櫟極非之。以爲足以聳文士之觀瞻。而不足以服窮經士之心。吳澄作跋。亦有微詞。然聖人作易。本以吉凶悔吝。示人事之所從。箕子之貞。鬼方之伐。帝乙之歸妹。周公明著其人。則三百八十四爻。可以例舉矣。舍人事而談天道。正後儒說易之病。未可以引史證經病萬里也。理宗嘉熙元年。嘗給札寫藏祕閣。其子長孺進状。稱自草創至脱藁。閲十有七年而後成。亦可謂盡平生之精力矣。元胡一桂作易本義。附錄纂疏。博採諸家。獨不錄萬里一字。所見蓋與陳櫟同。然其書究不可磨滅。至今猶在人閒也。
</p><br/></div></body></html>