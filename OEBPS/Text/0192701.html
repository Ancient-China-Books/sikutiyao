<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 居業錄 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->居業錄 八卷
</h2>
<!--ed:-->江西巡撫採進本
<p>
<!--no:-->明胡居仁撰。居仁有易象鈔。已著錄。是書皆其講學語錄。分十二類。曰道體。曰爲學。曰主敬。曰致知。曰力行。曰出處。曰治體。曰治法。曰教人。曰警戒。曰辨異端。曰觀聖賢。共一千一百九十九條。居仁與陳獻章。皆出吳與弼之門。與弼之學。介乎朱陸之閒。二人各得其所近。獻章上繼金谿。下啓姚江。居仁則恪守新安。不踰尺寸。故以敬名其齋。而是書之中。辨獻章之近禪。不啻再三。蓋其人品端謹。學問篤實。與河津薛瑄相類。而是書亦與瑄讀書錄。竝爲學者所推。黃宗羲明儒學案。乃謂其主言靜中之涵養。與獻章之靜中養出端倪。同門冥契。特牽引附合之言。非篤論也。正德中有張吉者。嘗删其書爲要語。又有吳廷擧者。删其書爲粹言。此本爲宏治甲子余祐所編。猶爲原帙。祐字子積。鄱陽人。宏治己未進士。官至吏部右侍郞。年十九時。受業於居仁。居仁以女妻之。而卷首序文。乃稱門人。蓋用黃榦編朱子集之例。榦又用本李漢編韓愈集之例。然考皇甫湜作愈墓誌。稱愈女初適於漢。後乃離婚嫁樊氏。漢稱門人而不稱壻。蓋緣於此。榦及祐沿襲其稱。殊爲不考。閻若璩潛邱剳記。乃以爲重道統而輕私親。曲說甚矣。<br/>
</p></div></body>
</html>