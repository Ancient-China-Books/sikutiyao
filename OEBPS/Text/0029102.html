<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 詩序 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩序 二卷
</h2>
<!--ed:-->內府藏本
<p>
<!--no:-->案詩序之說。紛如聚訟。以爲大序子夏作。小序子夏毛公合作者。鄭元詩譜也。以爲子夏所序詩。卽今毛詩序者。王肅家語注也。以爲衛宏受學謝曼卿作詩序者。後漢書儒林傳也。以爲子夏所創。毛公及衛宏又加潤益者。隋書經籍志也。以爲子夏不序詩者。韓愈也。以爲子夏惟裁初句。以下出於毛公者。成伯璵也。以爲詩人所自製者。王安石也。以小序爲國史之舊文。以大序爲孔子作者。明道程子也。以首句卽爲孔子所題者。王得臣也。以爲毛傳初行。尚未有序。其後門人互相傳授。各記其師說者。曹粹中也。以爲村野妄人所作。昌言排擊而不顧者。則倡之者鄭樵王質。和之者朱子也。然樵所作詩辨妄一出。周孚卽作非鄭樵詩辨妄一卷。摘其四十二事攻之。質所作詩總聞。亦不甚行於世。朱子同時如呂祖謙陳傅良葉適。皆以同志之交。各持異議。黃震篤信朱學。而所作日鈔。亦申序說。馬端臨作經籍考。於他書無所考辨。惟詩序一事。反覆攻詰。至數千言。自元明以至今日。越數百年。儒者尚各分左右袒也。豈非說經之家第一爭詬之端乎。考鄭元之釋南陔。曰子夏序詩篇義各編。遭戰國至秦而南陔六詩亡。毛公作傳。各引其序冠之篇首。故詩雖亡而義猶在也。程大昌考古編。亦曰今六序兩語之下。明言有義無辭。知其爲秦火之後。見序而不見詩者所爲。朱鶴齡毛詩通義序。又舉宛丘篇序。首句與毛傳異辭。其說皆足爲小序首句原在毛前之明證。邱光庭兼明書。舉鄭風出其東門篇。謂毛傳與序不符。曹粹中放齋詩說。亦舉召南羔羊曹風鳲鳩衛風君子偕老三篇。謂傳意序意不相應。序若出於毛。安得自相遠戻。其說尤足爲續申之語出於毛後之明證。觀蔡邕本治魯詩。而所作獨斷。載周頌三十一篇之序。皆祇有首二句。與毛序文有詳略。而大旨略同。蓋子夏五傳至孫卿。孫卿授毛亨。毛亨授毛萇。是毛詩。距孫卿再傳。申培師浮邱伯。浮邱伯師孫卿。是魯詩。距孫卿亦再傳。故二家之序。大同小異。其爲孫卿以來遞相授受者可知。其所授受。祇首二句。而以下出於各家之演說。亦可知也。且唐書藝文志。稱韓詩卜商序。韓嬰注。二十二卷。是韓詩亦有序。其序亦稱出子夏矣。而韓詩遺說之傳於今者。往往興毛迥異。豈非傳其學者遞有增改之故哉。今參考諸說。定序首二句。爲毛萇以前經師所傳。以下續申之詞。爲毛萇以下弟子所附。仍錄冠詩部之首。明淵源之有自。併錄朱子之辨說。著門戸所由分。蓋數百年朋黨之爭。茲其發端矣。晴志有顧歡毛詩集解敍義一卷。雷次宗毛詩序義二卷。劉炫毛詩集小序一卷。劉瓛毛詩序義疏一卷<span class="jiazhu">案序敍二字互見。蓋史之駮。今仍其舊。</span>唐志則作卜商詩序二卷。今以朱子所辨。其文較繁。仍析爲二卷。若其得失。則諸家之論詳矣。各具本書。茲不復贅焉。<br/>
</p></div></body>
</html>