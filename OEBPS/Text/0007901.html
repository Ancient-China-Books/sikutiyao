<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 兒易內儀以 六卷 兒易外儀 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部五
<!--sf:-->易類五
</font><h2>
<!--ti:-->兒易內儀以 六卷
<!--ti:-->兒易外儀 十五卷
</h2>
<!--ed:-->浙江巡撫採進本
<p>
<!--no:-->明倪元璐撰。元璐字玉汝。上虞人。天啓壬戌進士。歷官戸部尚書。兼禮部尚書。翰林學士。崇禎甲申殉難。世祖章皇帝賜諡文貞。事蹟具明史本傳。是書內儀以。專以大象釋經。毎卦列卦爻辭。至大象而止。以六十四卦大象。倶有以字。以之爲言用也。故以名書。外儀則有原始正言能事盡利曲成申命六目。而又別爲小目以紀之。皆取繫辭中字義名篇。篇各有圖。朱彝尊經義考曰。倪氏元璐兒易內儀六卷。外儀十五卷。內儀之下無以字。然此編爲當時刋本。實有以字。則經義考誤脱也。其名兒易者。蔣雯階序。謂公作兒易。兒者姓也。考說文倪兒本二字。惟漢書兒寬傳。兒與倪同。則是古字本可通用。然考元璐自序。實作孩始之義。其文甚明。則雯階不免於附會。萬歷中紫溪蘇濬。已先有兒易。豈亦寓姓乎。元璐是書。作於明運阽危之日。故其說大抵憂時感世。借易以抒其意。不必盡爲經義之所有。然易興於中古。而作易者有憂患。其書不盡言。其言不盡意。而引伸觸類。其理要無不包。春秋繁露。其言不盡比附春秋。而儒者至今尊用之。爲其大義與春秋相發明也。元璐是書。可作是觀。蓋與黃道周三易洞璣等書。同爲依經立訓者也。其人足並傳。其言亦足並傳。必以章句訓詁核其離合。則細矣。<br/>
</p></div></body>
</html>