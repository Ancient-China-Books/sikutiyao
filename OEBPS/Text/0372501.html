<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 存硯樓文集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->存硯樓文集 十六卷
</h2>
<!--ed:-->江蘇巡撫採進本
<p>
<!--no:-->國朝儲大文撰。大文字六雅。宜興人。康熙辛丑進士。官翰林院編修。大文初以制藝名。歸田後乃潛心古學。尤究心於地理。故全集十六卷。而論形勢者居七卷。凡山川阻隘。邊關阨塞。靡不詳究。如荊州論至十一篇。襄陽論至七篇。廣陵西城一篇。推求古今城郭異地。山川異名。援據史籍。如繪圖聚米。當年進退攻守之要。成敗得失之由。皆口講而指畫之。他家作史論者。多約略大概。以談兵作地志者。多憑藉今名而論古。國朝百有餘年。惟閻若璩明於沿革。大文詳於險易。顧祖禹方輿紀要。考證史文。雖極博洽。往往以兩軍趨戰中途相遇之地。卽指爲兵家所必爭。不及二人之精核也。惟邊塞以外。如西域諸部蜀徼各番。驗之往往不合。蓋當道路未通。異域傳聞。圖經不備。不能及今日天威耆定。得諸目覩之眞。勢使之然。固不足怪耳。其他雜文。閒有隸事太繁之失。而徵引典博。終勝空疎。但取其所長可矣。<br/>
</p></body>
</html>