<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 五總志 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->五總志 一卷
</h2>
<!--ed:-->浙江巡撫採進本
<p>
<!--no:-->宋吳炯撰。炯仕履未詳。惟宋中興百官題名記載紹興十三年七月。吳炯爲樞密院編修官。八月除浙西提舉。其始末則不可考見矣。前有自序。題建炎庚戌。避地無諸城。書於蕭寺之道山亭。書中有與蘇叔黨自太原至河外事。又有靖康丙午於京兆祥符寓舍被掠事。又第一條內載其大父事仁宗爲御史。嘗言大臣未報。復上章乞斬姦臣。以謝天下。上大書鐵御史三字賜之。又一條稱嘉州歲貢荔枝紅桑等物。大父爲犍爲令。作三戒詩見意。九重稱獎。又載其父嘗居李邦直幕府。及崇寧乙酉。謫居荊南諸事。蓋亦北宋舊族。隨高宗南渡者也。其書皆紀所聞見雜事。閒亦考證舊說。取龜生五總靈而知事之語。名之曰五總志。其論詩推重黃庭堅。以爲於詩人有開闢之功。蓋亦江西流派。其引述故事。得失互見。如謂千字文勅散騎員外郞周興嗣次韻。勅字當作梁。當時帝王命令。尚未稱勅。不知勅字漢時已有。又謂漢高據廁見大將軍。不冠不見丞相。不知乃漢武帝事。疎舛亦未能免。又唐詩紀事稱駱賓王從徐敬業起兵事敗。爲僧靈隱寺。爲宋之閒續桂子天香之句。其說已舛駁不合。而此書乃云賓王未顯時。庸作杭州梵天寺。一老僧苦吟不已。賓王爲足成之。更不知其何據。然於北宋瑣事。紀錄綦詳。猶有足資參證者。說郛所載。僅摘錄數條。此本與永樂大典所收者。檢勘相合。蓋猶原本也。<br/>
</p></body>
</html>