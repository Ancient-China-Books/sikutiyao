<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 斷腸集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->斷腸集 二卷
</h2>
<!--ed:-->浙江鮑士恭家藏本
<p>
<!--no:-->宋朱淑眞撰。淑眞錢塘女子。自號幽棲居士。嫁爲市井民妻。不得志以沒。宛陵魏端禮。輯其詩爲斷腸集。卽此本也。其詩淺弱。不脫閨閣之習。世以淪落哀之。故得傳於後。前有田藝蘅紀略一篇。詞頗鄙俚。似出依託。至謂淑眞寄居尼庵。日勤再生之請。時亦牽情於才子。尤爲誕語。殆因世傳淑眞生查子詞附會之。其詞乃歐陽修作。今載在六一詞中。曷可誣也。（語詳詞曲類。斷腸詞條下。）王士禎記康熙辛亥。見淑眞紹定二年手書璿璣圖記一篇。備錄其文於池北偶談中。且稱斷腸集不載此文。諸家撰閨秀詩筆者。皆未之及云云。然流傳墨蹟。千僞一眞。此文出淑眞與否。無從考證。疑以傳疑。姑存是一說可矣。<br/>
</p></div></body>
</html>