<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->子部四
<!--sf:-->儒家類四
</font><h2>
<!--ti:-->御製日知薈說 四卷
</h2><p>
<!--no:-->乾隆元年皇上取舊製各體文。删擇精要。得二百六十則。釐爲四卷。第一卷論帝王治化之要。第二卷論天人性命之旨。第三卷論禮樂法度之用。第四卷論古今得失之迹。考三代以前。帝王訓誡。多散見諸子百家中。眞贗相參。不盡可據。漢書所載黃帝以下諸目。班固已註爲依託。亦不足憑。惟所載高帝八篇。文帝十二篇。爲帝王御製。著錄儒家之始。今其書不傳。然高帝當戰伐之餘。政兼霸術。文帝崇淸淨之學。源出道家。其詞未必盡醇。久而散佚。或以是歟。梁元帝金樓子。體儕說部。抑又次焉。夫詞人所著作。盛陳華藻而已。帝王之學。則必歸於傳心之要義。儒生所論說。高談性命而已。帝王之學。則必徵諸經世之實功。故必以聖人之德。居天子之位。而後吐辭爲經。足以垂萬世之訓也。我皇上亶聰首出。念典彌勤。紬繹舊聞。發揮新得。所謂爲天地立心。爲生民立命。爲往聖繼絕學。爲萬世開太平者。具備於斯。迄今太和翔洽。久道化成。無逸作所之心。與天行同其不息。而百度修明。八紘砥礪。天聲赫濯。尤簡册之所罕聞。豈非內聖外王之道。文經武緯之原。一一早握其樞要歟。臣等校錄鴻編。循環跪誦。欽聖學之高深。益知聖功之有自也。
</p><br/></div></body></html>