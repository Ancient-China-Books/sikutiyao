<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部二十九
<!--sf:-->別集類存目三
</font><h2>
<!--ti:-->仁峰文集 二十四卷
<!--ti:-->外集 一卷
</h2><p>
<!--no:-->明汪循撰。循字進之。休寧人。宏治丙辰進士。官至順天府通判。江南通志。稱其遊莊㫤之門。與王守仁數相論辨。蓋亦講學之流。集中有荅程曈書云。朱子著書立言。皆欲使人明其理。反求於心。未嘗教人弄故紙糟粕。以資一己功利。後之習其學者。徒知排比章句。而擴充變化之無功。辨析詞理。而持守涵養之不力。專訓話者。附會穿鑿。疊牀架屋。汨心思。亂耳目。工文詞者。飾筌蹄。取靑紫。龍斷罔利。中立爲姦。朱子之學。果如是乎。其持論亦頗中流弊。然於曈之囂爭門戶。不一糾正。則猶未破癥結也。其文第取疏暢。不事翦裁。詩亦不出擊壤一派。是集凡文十七卷。日錄二卷。詩五卷。末附詩話數則。外集一卷。附錄敕命行實墓銘祭文之類。題嘉靖辛卯。書林劉氏刊行。其子戩跋。謂先刻其強半。蓋尚非全稾。刻本亦頗多脫佚。失於校正云。
</p><br/></div></body></html>