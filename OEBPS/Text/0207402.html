<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部十二
<!--sf:-->農家類
</font><h2>
<!--ti:-->農書 三卷
<!--st:-->蠶書 一卷
</h2><font size="-1">坿</font><p>
<!--no:-->此書影宋鈔本。題曰陳旉撰。宋史藝文志亦同。陳振孫書錄解題。作西山隱居全眞子陳雱撰。未詳何人。永樂大典所載。則作陳敷。考漢郊祀歌。朱明旉與。顏師古註曰。旉古敷字。永樂大典蓋改古文從今文。陳氏作雱。則字形相近而誤也。首有自序。佚其前二頁。末有洪興祖後序。及旉自跋。興祖序。稱西山陳居士。於六經諸子百家之書。釋老氏黃帝神農氏之學。貫穿出入。往往成誦。下至術數小道。亦精其能。平生讀書。不求仕進。所至卽種藥治圃以自給。又稱其紹興己巳。年七十四。則南北宋問處士也。自跋稱此書成於紹興十九年。眞州雖曾刋行。而當時傳者失其眞。首尾顛倒。意義不貫者甚多。又爲或人不曉旨趣。妄自删改。徒事絺章繪句。而理致乖越。故取家藏副本。繕寫成帙。以待當世之君子採取以獻於上。則興祖所刊之本。有所點竄。旉蓋不以爲然。其自序又稱。此書非騰口空言。誇張盜名。如齊民要術四時纂要迂疎不適用之比。其自命殊高。今觀其書。上卷泛言農事。中卷論養牛。下卷論養蠶。大抵泛陳大要。引經史以證明之。虛論多而實事少。殊不及齊民要術之典核詳明。遽詆前人。殊不自量。然所言亦頗有入理者。宋人舊帙。久無刊本。姑存備一家可也。末有蠶書一卷。宋秦湛撰。湛字處度。高郵人。秦觀之子也。所言蠶事頗詳。宋志與旉書各著錄。不知何人綴旉書後。合爲一編。其說與旉書下篇。可以互相補苴。今亦仍並錄之焉。
</p><br/></div></body></html>