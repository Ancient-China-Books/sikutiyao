<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 御定星曆考原 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->御定星曆考原 六卷
</h2>
<p>
<!--no:-->康熙五十二年聖祖仁皇帝御定。初康熙二十二年。命廷臣會議修輯選擇通書。與萬年書一體頒行。而二書未能畫一。餘相沿舊記。亦多未能改正。是年因簡命諸臣明於數學音學者。在內廷蒙養齋纂輯算法樂律諸書。乃併取曹振圭曆事明原。詔大學士李光地等重爲考定。以定是編。凡分六目。一曰象數考原。二曰年神方位。三日月事吉神。四曰月事凶神。五曰日時總類。六曰用事宜忌。每一目爲一卷。考古者外事用剛日。內事用柔日。其以卜不以擇。趙岐孟子註謂天時爲孤虛王相。則戰國時已漸講之。然神煞之說。則莫知所起。易緯乾鑿度有太乙行九宮法。太乙天之貴神也。漢志兵家陰陽類亦稱順時而發。推刑德。隨斗擊。因五勝。假鬼神而爲助。又陰陽家類稱出於羲和之官。拘者爲之。則牽於禁忌。拘於小數。舍人事而任鬼神。則神煞之說。自漢代已盛行矣。夫鬼神本乎二氣。二氣化爲五行。以相生相剋爲用。得其相生之氣。則其神吉。得其相剋之氣。則其神凶。此亦自然之理。至其神各命以名。雖似乎無稽。然物本無名。凡名皆人之所加。如周天列宿。各有其名。亦人所加。非所本有。則所謂某神某神。不過假以記其名位。別其性情而已。不必以詞害意也。歷代方技之家。所傳不一。輾轉附益。其說愈繁。要以不悖於陰陽五行之理者近是。是書簡汰諸家。删其鄙倍。而括其綱要。於順天之道。宜民之用。大聖人之於百姓。事事欲其趨利而遠害。無微之不至矣。<br/>
</p></body>
</html>