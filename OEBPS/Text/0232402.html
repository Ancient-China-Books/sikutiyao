<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->書斷 三卷
</h2><p>
<!--no:-->唐張懷瓘撰。是書唐書藝文志著錄。稱懷瓘爲開元中翰林院供奉。竇蒙述書賦註則云。懷瓘海陵人。鄂州司馬。與志不同。然述書賦張懷瓘條下。又註云。懷瓌。懷瓘弟。盛王府司馬。兄弟竝翰林待詔。則與志相合。蓋嘗爲鄂州司馬。終於翰林供奉。二書各舉其一官爾。所錄皆古今書體。及能書人名。上卷列古文大篆籀文小篆八分隸書章草行書飛白草書十體。各述其源流。繫之以贊。末爲總論一篇。中卷下卷分神妙能三品。每品各以體分。凡神品二十五人。除各體重複得十二人。妙品九十八人。除各體重複得三十九人。能品一百七人。除各體重複得三十五人。前列姓名。後爲小傳。傳中附錄又三十八人。其紀述頗詳。評論亦允。張彥遠法書要錄全載其文。蓋當代以爲精鑒矣。
</p><br/></div></body></html>