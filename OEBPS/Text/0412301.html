<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 玉臺新詠 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->玉臺新詠 十卷
</h2>
<!--ed:-->兵部侍郎紀昀家藏本
<p>
<!--no:-->陳徐陵撰。陵有文集。已著錄。此所選梁以前詩也。案劉肅大唐新語曰。梁簡文爲太子。好作豔詩。境內化之。晚年欲改作。追之不及。乃令徐陵爲玉臺集。以大其體。據此。則是書作於梁時。故簡文稱皇太子。元帝稱湘東王。今本題陳尚書左僕射太子少傅東海徐陵撰。殆後人之所追改。如劉勰文心雕龍。本作於齊。而題梁通事舍人耳。其梁武帝書諡書國號。邵陵王等竝書名。亦出於追改也。其書前八卷爲自漢至梁五言詩。第九卷爲歌行。第十卷爲五言二韻之詩。雖皆取綺羅脂粉之詞。而去古未遠。猶有講於溫柔敦厚之遺。未可概以淫豔斥之。其中如曹植棄婦篇。庾信七夕詩。今本集皆失載。據此可補闕佚。又如馮惟訥詩紀。載蘇伯玉妻盤中詩作漢人。據此知爲晉代。梅鼎祚詩乘。載蘇武妻答外詩。據此知爲魏文帝作。古詩西北有高樓等九首。文選無名氏。據此知爲枚乘作。飲馬長城窟行。文選亦無名氏。據此知爲蔡邕作。其有資考證者。亦不一。明代刻本。妄有增益。故馮舒疑庾信有入北之作。江總濫擘牋之什。茅元禎本。顛倒改竄更甚。此本爲趙宧光家所傳宋刻。有嘉定乙亥永嘉陳玉父重刻跋。最爲完善。閒有後人附入之作。如武陵王閨妾寄征人詩。沈約八詠之六諸篇。皆一一註明。尤爲精審。然玉父跋。稱初從外家李氏得舊京本。閒多錯謬。復得石氏所藏錄本。以補亡校脫。如五言詩中入李延年歌一首。陳琳飲馬長城窟行一首。沈約六憶詩四首。皆自亂其例。七言詩中移東飛伯勞歌於越人歌之前。亦乖世次。疑石氏本有所竄亂。而玉父因之未察也。觀劉克莊後村詩話。所引玉臺新詠。一一與此本脗合。而嚴羽滄浪詩話。謂古詩行行重行行篇。玉臺新詠以越鳥巢南枝以下另爲一首。此本仍聯爲一首。又謂盤中詩爲蘇伯玉妻作。見玉臺集。此本乃溷列傅元詩中。邢凱坦齋通編。引玉臺新詠。以誰言去婦薄一首。爲曹植作。此本乃題爲王宋自作。蓋克莊所見卽此本。羽等所見者又一別本。是宋刻已有異同。非陵之舊矣。特不如明人變亂之甚。爲尚有典型耳。其書大唐新語。稱玉臺集。元和姓纂。亦稱梁有聞人蒨詩載玉臺集。然隋志已稱玉臺新詠。則玉臺集乃相沿之省文。今仍以其本名著錄焉。<br/>
</p></div></body>
</html>