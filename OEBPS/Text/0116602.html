<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 北征事蹟 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->北征事蹟 一卷
</h2>
<!--ed:-->浙江范懋柱家天一閣藏本
<p>
<!--no:-->明袁彬撰。彬字文質。江西新昌人。以錦衣衞校尉。從英宗北狩。護蹕南歸。官至掌錦衣衞都督僉事。莅前軍都督府。事蹟具明史本傳。是編乃憲宗初年。詔詢從行事蹟。彬具述本末上之。宣付史館。書中首尾。皆用題本之式。末有成化元年七月二十二日所奉諭旨。蓋卽當時錄進本也。所述與劉定之否泰錄。大略相似。然有否泰錄所載。而是書闕者。亦閒有互異者。如否泰錄有正統十四年十一月二十三日額森遣使。求索大臣迎駕。及景泰元年正月初七日。英宗書至。求索大臣來迎二事。此書皆未載。又否泰錄稱天順元年七月初一日。李實羅綺馬顯等至額森營。十三日見英宗。而是書載在五月內。明史本紀。則載在六月。其他與明史異者。若喜寧等燒毀紫荊關。殺都御史孫祥事。此書在正統十四年九月。而明史則在十月。彬日侍英宗左右。其見聞當獨眞。而所記與他書輒有異同。豈其書上於成化元年。距從征之年。前後凡十有七載。諸所記憶。或有疑闕歟。千頃堂書目。載此書云一作尹宣撰。未知何據。似不然也。<br/>
</p></body>
</html>