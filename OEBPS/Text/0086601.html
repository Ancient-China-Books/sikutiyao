<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 六書統 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->六書統 二十卷
</h2>
<!--ed:-->浙江汪啓淑家藏本
<p>
<!--no:-->元楊桓撰。桓字武子。號辛泉。兗州人。中統四年。以郡諸生補濟州教授。累官太史院校書。監察御史。終國子監司業。事蹟具元史本傳。是書至大丙申。其子守義進於朝。詔下江浙鏤版。前有翰林直學士倪堅序。又有國子博士劉泰後序。而桓自序爲尤詳。大旨以六書統諸字。故名曰統。凡象形之例十。會意之例十有六。指事之例九。轉注之例十有八。形聲之例十有八。<span class="jiazhu">案周禮注作諧聲。此作形聲。蓋從許愼說文。</span>假借之例十有四。其象形會意轉注形聲四例。大致因戴侗六書故門目而衍之。指事假借二例。則桓以意鉤稽。自生分別。所列先古文大篆。次鐘鼎文。次小篆。其說謂文簡意足。莫善於古文大篆。惜其數少。不足於用。文字備用者。莫過小篆。而譌謬於後人之傳寫者。亦所不免。今以古文證之。悉復其舊。蓋桓之自命在是。然桓之紕繆。亦卽在於是。故其說至於不可通。則變一例。所變之例復不通。則不得不又變一例。數變之後。紛如亂絲。於是一指事也。有直指其事。有以形指形。有以意指意。有以形指意。有以意指形。有以注指形。有以注指意。有以聲指形。有以聲指意。一假借也。有聲義兼借。有借聲不借意。有借意不借聲。有借諧聲兼義。有借諧聲。有借近聲兼義。有借近聲。有借諧近聲。有因借而借。有因省而借。有借同形。有借同體。有非借而借。輾轉迷瞀。幾於不可究詰。蓋許愼說文。爲六書之祖。如作分隸行草。必以篆法繩之。則字各有體。勢必格閡而難行。如作篆書。則九千字者。爲高曾之矩矱矣。桓必欲偭而改錯。其支離破碎。不足怪也。以六書論之。其書本不足取。惟是變亂古文。始於戴侗。而成於桓。侗則小有出入。桓乃至於橫決而不顧。後來魏校諸人。隨心造字。其弊實濫觴於此。置之不錄。則桓穿鑿之失不彰。故於所著三書之中。錄此一編。以著變法所自始。朱子所謂存之正以廢之者。茲其義矣。<br/>
</p></div></body>
</html>