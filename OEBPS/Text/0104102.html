<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 建炎以來繫年要錄 二百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->建炎以來繫年要錄 二百卷
</h2>
<!--ed:-->永樂大典本
<p>
<!--no:-->宋李心傳撰。心傳字微之。井研人。官至禮部侍郎。事蹟具宋史儒林傳。是書述高宗朝三十六年事蹟。仿通鑑之例。編年繫月。與李燾長編相續。寧宗時嘗被旨取進。永樂大典別載賈似道跋。稱寳祐初曾刻之揚州。而元代修宋遼金三史時。廣購逸書。其目具見袁桷蘇天爵二集。竝無此名。是當時流傳已絕。故修史諸臣。均未之見。至明初始得其遺本。亦惟文淵閣書目載有一部二十册。諸家書目則均不著錄。今明代祕府之本。又已散亡。其存於世者。惟永樂大典所載之本而已。其書以國史日歷爲主。而參之以稗官野史家乘誌狀案牘奏議百司題名。無不臚採異同。以待後來論定。故文雖繁而不病其宂。論雖岐而不病其雜。在宋人諸野史中。最足以資考證。宋史本傳。稱其重川蜀而薄東南。然如宋人以張栻講學之故。無不堅持門戶。爲其父張浚左袒。心傳獨於淮西富平之僨事。曲端之枉死。岳飛之見忌。一一據實直書。雖朱子行狀。亦不據以爲信。初未嘗以鄉曲之私。稍爲回護。則宋史之病是書者。殆有不盡然矣。大抵李燾學司馬光。而或不及光。心傳學李燾。而無不及燾。其宏博而有典要。非熊克陳均諸人所能追步也。原本所載秦熺張匯諸論。是非顚倒。是不待再計而删者。而竝存以備參稽。究爲瑕類。至於本註之外。載有留正中興聖政草。呂中大事記講義。何俌龜鑑諸書。似爲修永樂大典者所附入。然今無別本可校。理貴闕疑。姑仍其舊。其中與宋史互異者。則各爲辨證。附註下方。所載金國人名官名地名。音譯均多舛誤。謹遵欽定金史國語解。詳加訂正。別爲考證。附載各卷之末。仍依原第。析爲二百卷。至其書名。文獻通考作繫年要記。宋史本傳作高宗要錄。互有不同。今據永樂大典所題。與心傳朝野雜記自跋。及王應麟玉海相合。故定爲繫年要錄。著於錄焉。<br/>
</p></div></body>
</html>