<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 莊簡集 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->莊簡集 十八卷
</h2>
<!--ed:-->永樂大典本
<p>
<!--no:-->宋李光撰。光有周易詳說。已著錄。其集目載於紹興正論者四十卷。載於宋史藝文志者前後集三十卷。載於焦竑國史經籍志者二十六卷。錯互不合。錢溥祕閣書目。葉盛菉竹堂書目。俱載有莊簡集八册。是明初尚存。其後散佚。原目多寡。遂無可考證。今從永樂大典中。掇採編次。共詩四百二十五首。詞十三首。雜文二百六十五首。釐爲十八卷。考王明淸揮塵餘話。稱蔡京旣敗。攻擊者不遺餘力。光獨無劾章坐貶。謝表云。當垂涕止彎弓之射。人以爲狂。然臨危多下石之人。臣則不敢。而集中無此一篇。又趙甡之遺史。載光在儋耳。嘗賦東坡六無詩。今止有食無肉居無屋二詩。餘四題亦尋檢不獲。是佳篇之遺落者已多。然就其存於今者觀之。波瀾意度。亦約略可覩矣。考光本傳。光值國步阽危之時。忠憤激發。所措置悉有成緒。又以爭論和議。爲權相所排。垂老投荒。其節槩凜然。宜不可犯。而其詩乃志諧音雅。婉麗多姿。大抵皆託興深長。不獨張淏雲谷雜記。趙與虤娛書堂詩話。所舉雙雁一詩。道中一詩。藤州安置贈樞密使臣一詩。爲淸絕可愛。至所上奏議。如論守禦大計。勸車駕親征。戒約煩苛。裁減營繕諸劄子。尤凱切指陳。有裨國是。論梁師成燕瑛等疏。疾惡如風。俱可想見其丰采。迨過嶺以後。與胡銓往還。簡札甚夥。乃皆醇實和平。絕無幽憂牢落之意。其所養抑又可知矣。名臣著述。幸而獲存。雖殘章賸句。固當以鴻寶視之也。<br/>
</p></div></body>
</html>