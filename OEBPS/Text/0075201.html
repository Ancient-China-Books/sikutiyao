<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書釋地 一卷 四書釋地續 一卷 四書釋地又續 二卷 四書釋地三續 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書釋地 一卷
<!--ti:-->四書釋地續 一卷
<!--ti:-->四書釋地又續 二卷
<!--ti:-->四書釋地三續 二卷
</h2>
<!--ed:-->江蘇巡撫採進本
<!--ed:-->編修勵守謙家藏本
<p>
<!--no:-->國朝閻若璩撰。若璩有古文尚書疏證。已著錄。是編因解四書者。昧於地理。往往致乖經義。遂撰釋地一卷。凡五十七條。復摭所未盡。爲釋地續一卷。因牽連而及人名。凡八十條。復因地理人名。而及物類訓詁典制。得一百六十三條。謂之又續。其他解釋經義者。又得一百二十六條。謂之三續。總以釋地爲名。從其朔也。大抵事必求其根柢。言必求其依據。旁參互證。多所貫通。雖其中過執己意。如以鄒君假館。謂曹國爲復封。以南蠻鴂舌。指許行爲永州人者。亦閒有之。然四百二十一條之中。可據者十之七八。蓋若璩博極羣書。又精於考證。百年以來。自顧炎武以外。罕能與之抗衡者。觀是書與尚書古文疏證。可以見其大概矣。<br/>
</p></div></body>
</html>