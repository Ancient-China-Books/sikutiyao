<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->奉天府尹採進本

<div id="text"><font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋管見 無卷數
</h2><p>
<!--no:-->國朝魏樞撰。樞有東易問。已著錄。是書雜採春秋三傳。及胡傳之文。亦以己意附註於後。然大抵用意苛深。不出胡氏之門徑。其自出新意者。尤往往乖舛。如春秋魯史。以魯紀年。故正月書王。以明有統。樞乃擅改經文。以周紀年。以魯附註。是但知竊襲通鑑綱目之例。而不知以周紀年。則正月書王爲複。與僞本元經旣書某帝某年。又書帝正月者。同一失矣。哀公十四年春。西狩獲麟。自當以獲麟爲重。樞乃謂冬獵曰狩。經雖絕筆於十四年之春。而實則十有三年之冬。不沒其春者。所以奉正朔而大一統之尊。必終於冬者。所以明天道而順四時之序。蓋隱寓行夏時之意。是又節外生枝。屈孔子以就己說矣。如斯之類。比比而然。皆不足爲訓也。
</p><br/></div></body></html>