<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 臨安集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->臨安集 六卷
</h2>
<!--ed:-->永樂大典本
<p>
<!--no:-->明錢宰撰。宰字子予。一字伯均。會稽人。元至正中中甲科。親老不赴公車。教授於鄉。明初徵修禮樂書。尋以病去。洪武六年。授國子助教。以賦早朝詩忤旨遣歸。二十七年。又召修書傳會選。書成優賚加博士。致仕。事蹟附見明史趙俶傳。考集中金陵形勝論。末署洪武二十七年六月國子博士致仕錢宰進。是致仕卽在奉召之年。蓋留京師者不及一歲也。宰學有原本。在元末已稱宿儒。韓宜可唐之淳。皆其弟子。其詩吐辭淸拔。寓意高遠。刻意古調。不屑爲豔仄之體。徐泰詩談。譬以霜曉鯨音。自然洪亮。古文雖非所擅長。而謹守法度。亦無卑宂之習。其集明史藝文志焦竑國史經籍志。俱未著錄。則在明代行世已稀。今從永樂大典中採掇編排。參以諸選本所錄。釐爲六卷。以備明初之一家。宰本浙東人。集以臨安名者。蓋自以爲吳越武肅王十四世孫。從其舊貫也。<br/>
</p></div></body>
</html>