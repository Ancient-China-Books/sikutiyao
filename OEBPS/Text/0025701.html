<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二附錄 尚書大傳 四卷 補遺 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二附錄
</font><h2>
<!--ti:-->尚書大傳 四卷
<!--ti:-->補遺 一卷
</h2>
<!--ed:-->兵部侍郎紀昀家藏本
<p>
<!--no:-->舊本題漢伏勝撰。勝濟南人。考史記漢書但稱伏生。不云名勝。故說者疑其名爲後人所妄加。然晉書伏滔傳。稱遠祖勝。則相傳有自矣。漢志書類載經二十九卷。傳四十一篇。無伏勝字。隋志載尚書三卷。鄭元注。亦無伏勝字。陸德明經典釋文。稱尚書大傳三卷。伏生作。晉書五行志。稱漢文帝時伏生創紀大傳。玉海載中興館閣書目。引鄭康成尚書大傳序。曰蓋自伏生也。伏生爲秦博士。至孝文時年且百歳。張生歐陽生從其學而受之。音聲猶有譌誤。先後猶有舛差。重以篆隸之殊。不能無失。生終後。數字各論所聞。以己意彌縫其闕。別作章句。又特撰大義。因經屬指。名之曰傳。劉向校書。得而上之。凡四十一篇。銓次爲八十一篇云云。然則此傳乃張生歐陽生所述。特源出於勝爾。非勝自撰也。唐志亦作三卷。書錄解題則作四卷。今所傳者凡二本。一爲杭州三卷之本。與隋志合。然實雜採類書所引。裒輯成編。漫無端緒。一爲揚州四卷之本。與書錄解題合。兼有鄭康成注。校以宋仁宗洪範政鑒所引鄭注。一一符合。知非依託。<span class="jiazhu">案洪範政鑒。世無傳本。惟永樂大典載其全書。</span>二本各附補遺一卷。揚州本所補較備。然如郊特牲注引大傳云。宗室有事。族人皆侍終日。大宗已侍於賓奠。然後燕私。燕私者何也。已而言族人飲也一條。猶未採入。信乎著書之難矣。其文或說尚書。或不說尚書。大抵如詩外傳。春秋繁露。與經義在離合之閒。而古訓舊典。往往而在。用謂六藝之支流也。其第三卷爲洪範五行傳。首尾完具。漢代緯候之說。實由是起。然月令先有是義。今列爲經。不必以董仲舒劉向京房推說事應。穿鑿支離。歸咎於勝之剏始。第四卷題曰略說。王應麟玉海別爲一書。然如周禮大行人疏引孟侯一條。玉藻疏引祀上帝于南郊一條。今皆在卷中。是大傳爲大名。略說爲小目。應麟析而二之非也。惟所傳二十八篇無泰誓。而此有泰誓。傳又九共帝告歸禾揜誥皆逸書。而此書亦皆有傳。蓋伏生畢世業書。不容二十八篇之外。全不記憶。特舉其完篇者傳於書。其零章斷句。則偶然附記於傳中。亦事理所有。固不足以爲異矣。<br/>
<!--no:--></p><blockquote>案尚書大傳。於經文之外。掇拾遺文。推衍旁義。蓋卽古之緯書。諸史著錄於尚書家。究與訓詁諸書。不從其類。今亦從易緯之例。附諸經解之末。<br/>
</blockquote>
</div></body>
</html>