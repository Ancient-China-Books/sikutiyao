<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十四 藝術類存目 無聲詩史 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->無聲詩史 七卷
</h2>
<!--ed:-->編修勵守謙家藏本
<p>
<!--no:-->國朝姜紹書撰。紹書字二酉。丹陽人。所著韻石齋筆談。自稱前明嘗爲南京工部郎。其階則不可考矣。是編蒐輯前明畫家。自洪武以至崇禎爲四卷。附以女史一卷。自卷六以下。則或眞迹不存。或品格未高。偶然點染。不以畫名者。亦附著焉。後有嘉興李光蝧跋。謂鄕人李芳與同時褚勛。均未載入。頗以挂漏爲憾。然是書採摭博而敍述無法。如倪瓚以明初尚存。故列之明代矣。王鐸巳歸命國朝。官至禮部尚書。亦列之明代。是何例乎。劉基之傳。卽曰公鼎彝之迹。載在國史。茲不復贅矣。岳正一傳。乃全述直諫之事。張靈一傳。亦備述狂誕之行。連篇累牘。於繪事了無關涉。又何例也。至於末附其子彥初一傳。稱其寫山水小景。頗具倪黃邱壑。蓋不學而能。尤爲創見。童烏不秀。是以附載法言。以十七歲之少年。方學渲染。卽列傳於古人之中。抑又異矣。<br/>
</p></div></body>
</html>