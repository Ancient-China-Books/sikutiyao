<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 朱子鈔釋 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->朱子鈔釋 二卷
</h2>
<!--ed:-->兩江總督採進本
<p>
<!--no:-->明呂柟撰。是編乃嘉靖丙申。柟爲國子監祭酒時所定。宋儒之中。惟朱子著述最富。辨論亦最多。其時諸弟子所述者。有池錄饒錄饒後錄建錄諸刊。黎靖德刊除重複。分類編次。尚得一百四十卷。則浩博可知矣。柟此本所鈔。止於二卷。乃較張子二程子爲少。然朱子之學。無所不通。與門人亦無所不講。黎氏語類以二十六目擧其大凡。包括尚有未盡。讀者茫無津涯。又早年晚年。持論或異。門人所記。或以己意增損之。亦往往彼此不同。讀者亦莫能決其去取。明人遞相選錄。幾於人有一編。其大意乃在於勝負相爭。區分門戶。不過借朱子爲名。未嘗眞爲明道計也。柟作是編。惟摘切要之詞。而不甚以攻擊爲事。於學門大旨。轉爲簡明。然於與陸子靜論意見一條。註其下曰。陸氏終近禪。則是非之辨。亦未嘗不謹嚴矣。<br/>
</p></div></body>
</html>