<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 堯峯文鈔 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->堯峯文鈔 五十卷
</h2>
<!--ed:-->內府藏本
<p>
<!--no:-->國朝汪琬撰。琬字苕文。號鈍翁。晚居堯峯。因以自號。長洲人。順治乙未進士。由戶部主事。陞刑部郞中。降補北城兵馬司指揮。再陞戶部主事。康熙己未。召試博學鴻詞。授翰林院編修。初琬自裒其文爲鈍翁類稾六十二卷。續稾五十六卷。晚年又手自删汰。定爲此編。其門人侯官林佶。爲手寫而刊之。古文一脈。自明代膚濫於七子。纖佻於三袁。至啓禎而極敝。國初風氣還淳。一時學者。始復講唐宋以來之矩矱。而琬與寧都魏禧商邱侯方域。稱爲最工。宋犖嘗合刻其文以行世。然禧才雜縱橫。未歸於純粹。方域體兼華藻。稍涉於浮夸。惟琬學術旣深。軌轍復正。其言大抵原本六經。與二家迥別。其氣體浩瀚。疏通暢達。頗近南宋諸家。蹊徑亦略不同。廬陵南豐。固未易言。要之接跡唐歸。無愧色也。琬性狷急。動見人過。交遊罕善其終者。又好詆訶。見文章必摘其瑕纇。故恆不滿人。亦恆不滿於人。與王士禎爲同年。後舉博學鴻詞時。乃與士禎相忤。其詩有區區誓墓心。豈爲一懷祖句。以王述比士禎。士禎載之於居易錄中。又與閻若璩議禮相詬。若璩載之潛邱劄記中。皆爲世口實。然從來勢相軋者。必其力相敵。不相敵則弱者不敢。強者不屑。不至於互相排擊。否則必有先敗者。亦不能久相支拄。士禎詞章名一世。不與他人角。而所與角者。惟趙執信及琬。若璩博洽亦名一世。不與他人角。而所與角者惟顧炎武及琬。則琬之文章學問。可略見矣。<br/>
</p></div></body>
</html>