<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 楓山語錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->楓山語錄 一卷
</h2>
<!--ed:-->浙江范懋柱家天一閣藏本
<p>
<!--no:-->明章懋撰。懋字德懋。別號闇然子。蘭溪人。成化丙戌會試第一。改庶吉士。授編修。會上元內宴。命作鼇山燈詩。不奉詔。且以疏諫。黜爲臨武知縣。宏治正德閒。累官南京禮部尚書。致仕。事蹟具明史本傳。崔銑明臣十節曰。成化中白沙陳獻章。學禪而疎。一峯羅倫。尚直而率。定山莊泉。好名而無實。皆負巨望焉。楓山章公懋。質約淳雅。潛修默成。年甫四十。棄官還郡。賀諫議欽。鄭御史己。皆責公交疎於陳莊。公遜謝之。後白沙受淸秩而交泛。一峯行鄉約而戮族人。莊晚年又仕而敗。惟章公德行無瑕云云。其在明代。可云不愧醇儒。是編卷帙不多。分爲五類。曰學術曰政治曰藝文曰人物曰拾遺。其學術政治。雖人人習見之理。而明白醇正。不失爲儒者之言。藝文諸條。持論亦極平允。不似講學家。動以載道爲詞。其評隲人物。於陳獻章獨有微詞。則懋之學主篤實。而獻章或入元虛也。然獻章出處之閒。稍有遺議。而懋人品高潔。始終負一代重望。則篤實鮮失之明驗矣。又謂胡居仁不適於用。似亦有見。惟推尊吳與弼太過。則頗有所不可解耳。<br/>
</p></div></body>
</html>