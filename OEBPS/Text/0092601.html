<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 六書正義 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->六書正義 十二卷
</h2>
<!--ed:-->江蘇巡撫採進本
<p>
<!--no:-->明吳元滿撰。元滿字敬甫。歙縣人。萬歷中布衣。焦竑筆乘曰。新安吳敬甫。博雅士也。精意字學。所著有六書正義十二卷。今觀是書。大抵指摘許愼。而推崇戴侗楊桓。根本先已顛倒。又體例宂瑣。旣略仿六書故。分數位天文地理人倫身體飲食衣服宮室器用鳥獸蟲魚草木十二門。分隸五百三十四部。又略仿六書統。而蔓延之。象形指事會意諧聲。廣爲二十九體。轉注假借敷衍。爲一十四門。殆於紛若亂絲。其附會存疑闕疑備考楷書備用俗借俗轉諸條。亦多舛漏。所論轉注。以曲逆讀去遇之類當之。所論假借。以一本數名。借爲太一貴神。九本數名。借爲陽九。眞本僞之對。借爲眞州眞姓之類當之。尤爲不確。至於以〓爲帝。以卍爲萬。昴字上加三圍。火字直排四畫。或誤採梵書。或造作僞體。乃動輒云說文篆謂譌。尤可異矣。<br/>
</p></body>
</html>