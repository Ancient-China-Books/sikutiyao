<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部六
<!--sf:-->儒家類存目二
</font><h2>
<!--ti:-->擬學小記 六卷
<!--ti:-->續錄 一卷
</h2><p>
<!--no:-->明尤時熙撰。時熙字季美。自號西川居士。洛陽人。嘉靖壬午擧人。官國子監博士。事蹟具明史儒林傳。時熙師事劉魁。傳王守仁良知之學。有所心得。輒爲筆記。其壻李根。與其雜著編次之。時熙自序。謂名擬學者。言擬如此爲學。而未知其是否也。書中於魁稱晴川師。於守仁則稱老師。不忘所本也。凡分六目。一經擬。二餘言。三格訓通解。四質疑。五雜著。六紀聞。末有附錄數則。明史稱時熙議論切於日用。不爲空虛隱怪之談。今觀其書。大抵以心爲宗。卽董仲舒道之大原出於天語。亦以爲舍心言天。卽爲義外。而中庸之中。直訓爲中外之中。以與心學相比附。又謂中庸論道理。多分兩截。具兩景。不如孟子之直截。又謂子夏子游之言。皆主務本。皆有支離之病。又謂危行言遜。及文質彬彬。皆非聖人之言。猶是姚江末派。敢爲高論者也。
</p><br/></div></body></html>