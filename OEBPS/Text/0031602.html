<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部十六
<!--sf:-->詩類二
</font><h2>
<!--ti:-->六家詩名物疏 五十四卷
</h2><p>
<!--no:-->明馮應京撰。應京字可大。號慕岡。盱胎人。萬歷壬辰進士。官至湖廣按察使僉事。事蹟具明史本傳。是書因宋蔡卞詩名物疏而廣之。江南通志。稱其少業詩。鉤貫箋疏。作詩六家名物疏是也。其徴引頗爲賅博。毎條之末。閒附考證。如被之僮僮。鄭箋以被爲髮髢。集傳以爲編髮。應京則據周禮追師。謂編則列髮爲之。次則次第髮長短爲之。所謂髮髢。定集傳之誤混爲編。又如鄭風緇衣。集傳以爲緇衣羔裘。大夫燕居之服。應京則據賈公彦周禮疏。以爲卿士朝于天子。服皮弁服。其適治事之館。改服緇衣。鄭箋所謂所私之朝。卽謂治事之館。凡此之類。其議論皆有根柢。猶爲徴實之學者。惟所稱六家。乃謂齊魯毛韓鄭箋朱傳。則古無是目。而自應京臆創之。且毛鄭本屬一家。析而爲二。亦乖於傳經之支派。以非宏旨所繫。亦姑仍其舊名焉。
</p><br/></div></body></html>