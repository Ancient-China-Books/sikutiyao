<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 肅雝集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->肅雝集 一卷
</h2>
<!--ed:-->浙江鮑士恭家藏本
<p>
<!--no:-->舊本題元女子鄭允端撰。允端字正淑。平江人。宋丞相淸之五世孫女。歸同郡施伯仁。至正丙申。張士誠入平江。家爲兵所破。貧病悒悒而卒。年僅三十。集首有敍傳。紀其始末。集爲允端沒後。伯仁裒其遺稾而成。錢塘錢惟善。靑城杜寅。爲作前後序。明嘉靖中。其五世孫仁始刻之。其詩詞意淺弱。失黏落韻者。不一而足。錢惟善等皆一代勝流。不應濫許至是。考集中桃花集句。所謂從教一簇開無主。終不畱題崔護詩者。楊循吉吳中往哲記。以爲蘇州李氏女子所作。或正德閒是集未刻。循吉偶爾傳譌。至於碧筒一首。作於王夫人席上者。結有可笑狂生楊鐵篴。風流何用飲鞵盃句。鐵篴楊維楨號也。與允端雖同時人。然瞿宗吉歸田詩話。稱維楨過宗吉叔祖士衡家。以香奩八題見示。依其體作八詩以呈。維楨稱賞。因以鞵盃命題。宗吉作沁園春云云。宗吉雖不著年月。而鐵崖復古詩中香奩八詠。有維楨自序。稱至正丙午春三月。宗吉先和詩。而後詠鞵盃。又必在丙午之後。以允端小傳考之。是時已沒十年矣。安得聞鞵盃之事。此殆允端原有詩集。歲久散佚。而其後人贗撰刊行。但知維楨鞵盃事在元末。而不知有年月可考也。又有萬曆丁酉江盈科序。稱改題其名曰姑蘇鄭姬詩。尤爲妄作。如以姬爲鄭姓。則其事太古。漢唐以下無此例。如以姬爲女子之美稱。則見與蔡京等矣。今仍以原名肅雝集。存其目焉。<br/>
</p></div></body>
</html>