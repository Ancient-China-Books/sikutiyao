<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 南軒集 四十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->南軒集 四十四卷
</h2>
<!--ed:-->浙江鮑士恭家藏本
<p>
<!--no:-->宋張栻撰。栻字敬夫。廣漢人。丞相浚之子。以蔭補官。孝宗時歷左司員外郎。除祕閣修撰。終於荊湖北路安撫使。事蹟具宋史道學傳。栻歿之後。其弟杓裒其故稾四巨編。屬朱子論定。朱子又訪得四方學者所傳數十篇。益以平日往還書疏。編次繕寫。未及蕆事。而已有刻其別本流傳者。朱子以所刻之本。多早年未定之論。而末年談經論事。發明道要之語。反多所佚遺。乃取前所蒐輯。參互相校。斷以栻晚歲之學。定爲四十四卷。併詳述所以改編之故。弁於書首。卽今所傳淳熙甲辰本也。栻與朱子交最善。集中與朱子書。凡七十有三首。又有答問四篇。其閒論辨齗齗。不少假借。如第二札則致疑於辭受之閒。第三札辨墓祭中元祭。第四札辨太極圖說註。第五六七札辨中庸註。第八札辨游酢祠記。第十札規朱子言語少和平。第十一札論社倉之弊。責以偏袒王安石。第十五札辨胡氏所傅二程集。不必追改。戒以平心易氣。第二十一札。辨論仁之說有流弊。第四十四札論山中諸詩語未和平。第四十九札論易說未安。是從來許多意思。未能放下。第五十四札規以信陰陽家言擇葬地。與胡季隨第五札。又論朱子所編名臣言行錄未精細。朱子竝錄之集中。不以爲忤。又栻學問淵源。本出胡宏。而與朱子第二十八札。謂胡寅讀史管見。病敗不可言。其中有好處。亦無完篇。又第五十三札。謂胡安國春秋傳。其閒多有合商量處。朱子亦竝錄之集中。不以爲嫌。起以見醇儒心術。光明洞達。無一毫黨同伐異之私。後人執門戶之見。一字一句。無不回護。殊失朱子之本意。至朱子作張浚墓誌。本據栻所作行狀。故多溢美。語錄載之甚明。而編定是集。乃削去浚行狀不載。亦足見不以朋友之私。害是非之公矣。論張浚者。往往遺議於朱子。蓋未核是集也。劉昌詩蘆浦筆記。駁栻堯廟歌。指堯廟在桂林。失於附會。其歌今在其中。蓋取其尊崇帝德。而略其事實。昌詩文錄栻愨齋銘。稱栻奉其父命。爲其弟杓作。本集不載。檢之良然。然栻集卽杓所輯。不應反漏。考高斯得恥堂存稾。有南軒永州諸詩跋曰。劉禹錫編柳子厚集。斷至永州以後。少作不錄一篇。南軒先生永州所題三亭陸山諸詩。時方二十餘歲。與寄已落落穆穆如此。然求之集中則咸無焉。豈編次者以柳集之法裁之乎。然則栻集外詩文。皆朱子刪其少作。非偶佚矣。<br/>
</p></div></body>
</html>