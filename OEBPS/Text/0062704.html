<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋條貫篇 十一卷
</h2><p>
<!--no:-->國朝毛奇齡撰。奇齡有仲氏易。已著錄。初康熙乙丑。奇齡充會試同考官。分閱春秋房。舊制。春秋一單題二雙題一脫經題。是時初罷脫經題。其雙題猶未罷。（案合題罷於乾隆初。）奇齡與監試御史論雙題不合。因舉及經之條貫必出於傳語。（案此杜預之說。）奇齡以爲經文自有條貫。不待於傳。乃排比經文。標識端委。使自相聯絡。以成此書。大致用章沖類事本末之意。惟沖類傳。而奇齡則類經。沖於傳有去取。奇齡於經。則十二公事仍其舊第。但以事之相因者。移附首條之下。又每條各附論說。以闡發比事屬詞之義耳。其以隱公三年四月尹氏卒。六年春鄭人來輸平。十一年冬十有一月壬辰公薨三條。爲一貫。蓋據金履祥通鑑前編之說。以尹氏爲鄭尹氏。然尹氏非卿。其卒例不見經。與叔肸之以公弟書者不同。似巧合而實附會。是爲不當合而合。至於隱公元年三月。公及邾儀父盟于蔑。七年秋。公伐邾。桓公十有七年二月丙午。公會邾儀父盟于趡。秋八月。及宋人衞人伐邾。其閒邦交離合。事亦相因。而歸單簡。是爲不當分而分。以其體例而論。旣於經文之首。各題與某事相因。則何不仍經文舊第。而逐條標識其故。脈絡亦自可尋。又何必移後綴前。使相陵亂。奇齡說春秋諸書。頗有可觀。惟此一編。則欲理之而反棼之。殆無取焉。
</p><br/></div></body></html>