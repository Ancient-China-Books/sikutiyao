<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 家禮儀節 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->家禮儀節 八卷
</h2>
<!--ed:-->少詹事陸費墀家藏本
<p>
<!--no:-->明邱濬撰。濬字仲深。瓊山人。景泰甲戌進士。官至文淵閣大學士。諡文莊。事蹟具明史本傳。是書取世傳朱子家禮。而損益以當時之制。每章之末。又附以餘注及考證。已非原本之舊。惟所稱文公家禮五卷。不聞有圖。今刻本載於卷首。而不言作者。多不合於本書。通禮曰立祠堂。而圖以爲家廟。一也。深衣緇冠。冠梁包武而屈其末。圖則安梁於武之上。二也。本文黑縷。而圖下注用白三也。喪禮陳襲衣有深衣等物。而不用儀禮質殺二冒。圖乃陳之。四也。本文大斂無布絞之數。而圖有之。五也。大斂無棺中結絞之文。而圖下注則結於棺中。六也。尺式圖下載天台潘時舉說。末識歲月曰嘉定癸酉。是時距文公沒時慶元庚申十有三年矣。豈可謂爲文公作哉。又稱或曰信如此言。圖固非朱子作。何以祠堂章下。有主式見喪禮及前圖八字。愚案南雝舊本。於立祠堂下註圈外。止云主式見喪禮治葬章。竝無見前圖三字。不知近本何據。改治葬章三字爲見前圖云云。其辨證頗明。然此本祠堂章神主一條下。竝無見治喪章字。乃有詳具圖三字。與濬所言不合。又圖散於各章之中。龐雜錯落。殊無倫敍。其香案圖前以二丫髻童子執旛前導。如釋家之狀。決非舊圖所有。亦決非濬之所爲。蓋又坊刻所竄亂者矣。<br/>
</p></div></body>
</html>