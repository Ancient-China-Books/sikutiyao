<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 安南志略 十九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->安南志略 十九卷
</h2>
<!--ed:-->兩淮馬裕家藏本
<p>
<!--no:-->元黎崱撰。崱字景高。號東山。安南國人。東晉交州刺史阮敷之後。世居愛州。幼與黎琫爲子。因從其姓。九歲試童科。仕其國至侍郞。遷佐靜海軍節度使陳鍵幕。至元中。世祖伐安南。鍵率崱等出降。其國邀擊之。鍵歿於軍。崱入朝。授奉議太夫。居於漢陽。以鍵志不伸而名泯。乃撰此志。以致其意。元明善許有壬歐陽玄。皆爲之序。所紀安南事實。與元史列傳多有異同。如李公蘊所奪。是黎非丁。張懷侯爲國叔。張憲侯爲日烜兄子。俱非壻。遭興道王之難者。乃明誠侯而非義國侯。皆可證史氏之譌。又史於至元二十三年詔書內。數安南罪。有戕害遺愛語。而不著其事。今志載至元十九年。授柴椿元帥。以兵千人。送遺愛就國。至永平界。安南勿納。遺愛懼。夜先逃歸。世子廢遺愛爲庶人。更足明史有脫漏。其他山川人物。敍述亦皆詳贍。洵可爲參稽互考之助。蓋安南文字。通於中國。其開科取士。制亦略同。故此書敍述。彬彬然具有條理。不在高麗史下云。<br/>
</p></div></body>
</html>