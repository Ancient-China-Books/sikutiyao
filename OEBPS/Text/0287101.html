<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十九 類書類存目三 類姓登科 考六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十九
<!--sf:-->類書類存目三
</font><h2>
<!--ti:-->類姓登科 考六卷
</h2>
<!--ed:-->浙江巡撫採進本
<p>
<!--no:-->不著撰人名氏。亦無序跋。其書取明一代登進士者。以姓類從。而各註鄕貫科分甲第於名下。其仕宦顯達者。幷註其官階爵諡。或一家世膺是選者。則註曰某爲某子。某爲某孫。某爲某之兄弟。紀載頗爲詳賅。所註下逮崇禎之末。則國朝人編也。考唐書藝文志。有崔氏顯慶登科記五卷。姚康科第錄十六卷。李奕登科錄二卷。晁公武讀書志載樂史採唐武德迄天祐進士。及諸科登名者。爲登科記三十卷。陳振孫書錄解題。又載洪适唐登科記十五卷。是書詳列科名。蓋猶古例。又唐林罕元和姓纂以四聲分編。宋謝維新合璧事類。所列諸姓故實。則以鄕塾所誦之百家姓趙錢孫李諸字爲綱。此本蓋用維新之例。其百家姓所不載者。則附錄第六卷末焉。<br/>
</p></div></body>
</html>