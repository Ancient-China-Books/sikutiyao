<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 音韻日月燈 七十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->音韻日月燈 七十卷
</h2>
<!--ed:-->河南巡撫採進本
<p>
<!--no:-->明呂維祺撰。維祺有四禮約言。已著錄。是書凡韻母五卷。同文鐸三十卷。韻鑰三十五卷。其說譏沈約知縱有四聲。而不知衡有七音。司馬光知衡有七音。而不知縱有四等。故作此三書。以正其謬。總名音韻日月燈。象三光也。亦名正韻通。以遵用洪武正韻。及續刊洪武通韻二書也。其韻母以一百六韻爲經。以三十六母四等爲緯。而以開口合口。標於部上。獨音眾音。註於字旁。其同文鐸舉一百六部之字。以三十六母。易其先後。大致本之韻會。而註則稍減。蓋通韻卽孫吾與韻會定正之改名也。所註古韻通轉。則吳棫韻補之緒餘耳。其韻鑰。則仍以同文鐸所收之字。删其細註。但互註其字共幾音幾叶。以便檢尋。故名曰鑰。自序稱同文鐸如編年。此如紀傳是也。維祺於等韻之學。頗有所見。而今韻古韻之源流。未能深考。觀其稱古韻二百六部。沈約併爲一百六部。則其他可知矣。<br/>
</p></div></body>
</html>