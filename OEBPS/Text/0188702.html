<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 續孟子 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->續孟子 二卷
</h2>
<!--ed:-->福建巡撫採進本
<p>
<!--no:-->唐林愼思撰。愼思字虔中。長樂人。咸通十年進士。十一年又中宏詞拔萃魁。授祕書省校書郞興平尉。尋除尚書水部郞中。守萬年縣令。黃巢之亂。抗節不屈死。崇文總目。及鄭樵通志。藝文略。皆載是書一卷。與今本合。崇文總目載愼思之言曰。孟子七篇。非軻自著書。而弟子共記其言。不能盡軻意。因傳其說。演而續之。今觀其書十四篇。大抵因孟子之言。推闡以盡其義。獨其不自立論。而必假借姓氏。類乎莊列之寓言。又如與民同樂。本莊暴齊王之事。而移於隔章之樂正子魯君。義頗無取。然其委曲發明。亦時有至理。不可廢也。昔揚雄作太元以擬易。王通作中說以擬倫語。儒者皆有僭經之譏。蔡沈作洪範九疇數。御纂性理精義。亦以其僭經。斥之不錄。愼思此書。頗蹈此弊。然唐時孟子。不號爲經。故馬總意林。與諸子之書並列。而韓愈亦與荀揚並稱。固不能以後來論定之制。爲愼思責矣。<br/>
</p></div></body>
</html>