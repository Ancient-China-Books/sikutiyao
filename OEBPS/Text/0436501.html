<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->唐詩紀事 八十一卷
</h2><p>
<!--no:-->宋計有功撰。有功字敏夫。其始末未詳。李心傳建炎以來繫年要錄。載紹興五年秋七月戊子。右承議郎新知簡州計有功。提擧兩浙西路常平茶鹽公事。有功。安仁人。張浚從舅也。又考郭印雲溪集。有和計敏夫畱題雲溪詩曰。知君絕學謝芸編。語默行藏不礙禪。親到雲溪重說偈。天開地闢見純全。則敏夫爲南渡時人。詳印詩意。蓋耽味禪悦之士。而是集乃畱心風雅。採摭繁富。於唐一代詩人。或錄名篇。或紀本事。兼詳其世系爵里。凡一千一百五十家。唐人詩集不傳於世者。多頼是書以存。其某篇爲某集所取者。如極元集主客圖之類。亦一一詳註。今姚合之書猶存。張爲之書。獨藉此編以見梗概。猶可考其孰爲主。孰爲客。孰爲及門。孰爲升堂。孰爲入室。則其輯錄之功。亦不可沒也。惟其中多委巷之談。如謂李白微時曾爲縣吏。併載其牽牛之謔。溺女之篇。俳諧猥瑣。依託顯然。則是榛楛之勿翦耳。
</p><br/></div></body></html>