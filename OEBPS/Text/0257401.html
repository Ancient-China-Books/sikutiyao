<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 雲煙過眼錄 四卷 續錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->雲煙過眼錄 四卷
<!--ti:-->續錄 一卷
</h2>
<!--ed:-->浙江巡撫採進本
<p>
<!--no:-->宋周密撰。密有武林舊事。已著錄。是書記所見書畫古器。略品甲乙。而不甚考證。其命名蓋取蘇軾之語。第考軾寶繪堂記實作煙雲之過眼。舊本刊作雲煙。殆誤倒其文。然錢曾讀書敏求記載元至正閒夏頤鈔本。巳作雲煙。則譌異已久矣。曾記夏本作一卷。而此本四卷。或後人所分歟。觀所記收藏之人。蓋入元以後所作。中有湯允謨葉森文璧之誤。蓋點勘是書。各爲題識。傳寫者誤合爲一。如王子慶所藏宋太祖御批三件條。末云今第三卷。只有二件。疑有脫誤。當參考志雅堂雜鈔云云。志雅堂雜鈔。亦密所著。不應自云當參考。知亦誤連校正之語爲正文矣。中記蘇軾手書詞。稱郟湛初溢。今本譌爲漣漪初溢。然郟湛字不可解。恐亦有譌。又記蘭亭序有隋煬帝內府石刻。不知何據。又記吳彩鸞書切韻以一先二仙爲十三仙二十四先。稱不可曉。案困學紀聞載魏了翁之言。已稱唐韻下平不作一先。則唐韻或有此別本。亦未可知也。續錄一卷。題逢澤湯允謨撰。凡三十九條。董其昌戲鴻堂帖定絹本黃庭經爲楊許舊跡。蓋本此書。則亦以其賞鑒爲準矣。<br/>
</p></div></body>
</html>