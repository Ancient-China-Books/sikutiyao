<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 學禮闕疑 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->學禮闕疑 八卷
</h2>
<!--ed:-->河南巡撫採進本
<p>
<!--no:-->國朝劉青蓮撰。青蓮字華岳。襄城人。是書皆補正陳澔禮記集說之譌漏。凡有所辨定者。咸著於篇。其無所疑者。則不載焉。始於雍正戊申。至乾隆己未。僅成七卷。自曲禮至奔喪篇止。末一卷則其弟青芝所續成也。其駁陳氏之誤者。如八臨不翔。集說。臨。哭也。青蓮則引周禮注。以尊適卑曰臨以駁之。謂臨當解作莅。禮不下庶人。集說從黃氏之誤。續大夫撫式士下之之下。此謂先儒俱合下刑不上大夫爲一節。辭句對屬。皆頗有所據。其拾陳氏之遺者。如黃冠草服。及好田好女者亡其國。集說俱云未詳。此引周禮注。及先儒舊說以補之。亦多可取。然詳於議論。而略於考據。又時時橫生臆說。如以喪服之免。爲明之網巾。與吳廷華之以免爲卽今之襯冠。同一杜撰也。<br/>
</p></body>
</html>