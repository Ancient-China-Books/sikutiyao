<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 周易象義 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->周易象義 十六卷
</h2>
<!--ed:-->永樂大典本
<p>
<!--no:-->宋丁易東撰。易東字漢臣。武陵人。仕至朝奉大夫。太府寺簿。兼樞密院編修官。入元不仕。教授鄉里以終。是編因易象以明義。故曰象義。其取象之例。凡十有二。曰本體。卽乾天坤地之類。曰互體。卽雜物撰德之旨。曰卦變。彖所謂大往小來。傳所謂柔來文剛剛上文柔是也。曰正應。傳所謂剛柔內外之應是也。曰動爻。陽老則變爲陰。陰老則變爲陽是也。曰變卦。左傳所載古人占筮之法。曰乾之姤乾之同人是也。曰伏卦。乾則伏坤。震則伏巽。說卦所謂天地定位雷風相薄是也。曰互對。卽漢儒之旁通卦義與伏通。而有本體全體之異。曰反對。損之與益。五二之辭同。夬之與姤。四三之辭同。可以類推者是也。曰比爻。初比二。二比三是也。曰原畫。陽皆屬乾。陰皆屬坤是也。曰納甲。蠱之先甲後甲。巽之先庚後庚是也。其於前人舊說。大抵以李鼎祚周易集解。朱震漢上易傳爲宗。而又謂李失之泥。朱傷於巧。故不主一家。如卦變之說則取邵子朱子。變卦之說則取沈該都絜。筮占之說則取朱子蔡淵馮椅。遠紹旁搜。要歸於變動不居之旨。亦言象者所當考也。諸家著錄多作十卷。惟朱睦㮮授經圖作易傳十二卷。焦竑經籍志作易傳十四卷。考易東所著。別無易傳之名。蓋卽此編。朱氏併其論例一卷數之爲十一卷。焦氏又併其大衍索隱三卷數之。遂爲十四卷耳。朱彝尊經義考作十卷。註曰存。然世所傳本。殘闕特甚。僅存十之二三。又非彝尊之所見。惟散見永樂大典中者。排比其文。僅闕豫隨无妄大壯睽蹇中孚七卦。及晉卦之後四爻。餘皆完具。與殘本互相參補。遂還舊觀以篇頁頗繁。謹析爲一十六卷。以便循覽。原本附有大衍策數諸圖。多已見大衍索隱中。今不複錄。其論例一卷。自述撰著之旨頗備。今仍錄以弁首焉。<br/>
</p></div></body>
</html>