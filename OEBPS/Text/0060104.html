<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 春秋合題著說 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->春秋合題著說 三卷
</h2>
<!--ed:-->永樂大典本
<p>
<!--no:-->元楊維楨撰。維楨字廉夫。號鐵崖。山陰人。泰定四年進士。初署天台尹。改錢淸場鹽司令。轉建德總管府推官。擢江西儒學提舉。未及上而兵亂。遂不復仕。放浪於詩酒歌舞之閒。明初命修禮樂書。旋以老病辭歸。事蹟具明史文苑傳。案宋禮部貢舉條式。崇甯貢舉令。春秋義題。聽於三傳解經處出。靖康元年改止用正經出題。紹興五年。禮部議春秋正經。詞語簡約。比之五經爲略。問目所在。易於周徧。往往州郡問目。重複甚多。每遇程文。鮮不相犯。請仍聽於三傳解經處。相兼出題。元史選舉志。所載元祐條例。不言春秋出題之法。以維楨是書考之。蓋亦以經文易複。改爲合題。明制春秋合題之法。蓋沿元舊也。維楨自序曰。春秋正變無定例。故關合無定題。筆削有微旨。故會通有微意。初學者不知通活法以求義。場屋中往往不得有司之意。今以當合題凡若干。各題著說。使推其正變無常。縱橫各出。以禦場屋之敵。又曰學者因是而得其活法。則求經之微。亦無出於此。不止決科之計。然其書究爲科舉而作。非通經者所尚也。<br/>
</p></body>
</html>