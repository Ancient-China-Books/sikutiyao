<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 蒙齋集 十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->蒙齋集 十八卷
</h2>
<!--ed:-->永樂大典本
<p>
<!--no:-->宋袁甫撰。甫字廣微。鄞縣人。禮部侍郎爕之子。舉嘉定七年進士第一。歷官吏部侍郎兼國子祭酒權兵部尚書贈少傅諡正肅。事蹟具宋史本傳。焦竑國史經籍志。載甫蒙齋集四十卷。明以來傳本甚稀。近時李鄴嗣等輯甬上耆舊詩。蒐羅頗廣。而亦未見甫集。僅從他書摭拾編次。則其佚固已久矣。今取永樂大典所載者。以類排比。釐爲一十八卷。甫承其家學。具有淵源。歷官所至。惟汲汲以興利除害爲事。凡有奏請。鑿然可見諸施行。其在徽州所上便民諸條。迄今利賴。不同紙上空談。至於遇朝廷大事。侃侃直陳。尤爲切中窾要。如史嵩之議約蒙古伐金。甫力持不可。且言嵩之輕脫難信。幾罹危禍。又力斥史彌遠之專政。而勸理宗以獨攬乾綱。更爲人所難言。今諸疏雖不盡傳。而所存劄子尚多。要皆劘切權貴。抗論不阿。可稱忠鯁之士。其他詩文。類多明白曉暢。切近事理。亦不屑爲藻繢之詞。獨其遺編湮沒。幾數百年。今幸逢蒐羅放佚之時。其祖文所著甕牖閒評。其父爕所著家塾書鈔。毛詩講義。及絜齋集。竝於永樂大典申裒輯刊布。且得邀宸章褎咏。光耀藝林。茲甫斯集。又得排次成帙。復顯於蠹蝕之餘。既仰見聖天子表章遺籍。闡發幽光。爲千古藝林之至幸。併見袁氏父子祖孫。積學三世。凡所著作。雖沈晦有年。而卒之不能磨滅。待昌運而重彰。亦足勵窮經稽古之儒。各勉爲其可傳也。<br/>
</p></div></body>
</html>