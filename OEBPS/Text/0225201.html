<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 京氏易傳 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->京氏易傳 三卷
</h2>
<!--ed:-->江蘇巡撫採進本
<p>
<!--no:-->漢京房撰。吳陸績註。房本姓李。吹律自定爲京氏。字君明。東郡頓邱人。受易於焦延壽。元帝時。以言災異得幸。爲石顯等所嫉。出爲魏郡太守。卒以譖誅。事蹟具漢書本傳。績有易解。已著錄。房所著有易傳三卷。周易章句十卷。周易錯卦七卷。周易妖占十二卷。周易占事十二卷。周易守林三卷。周易飛候九卷。又六卷。周易飛候六日七分八卷。周易四時候四卷。周易混沌四卷。周易委化四卷。周易逆刺占災異十二卷。易傳積算法雜占條例一卷。今惟易傳存。考漢志作十一篇文獻通考作四卷。均與此本不同。然漢志所載古書卷帙。多與今互異。不但此編。通考所謂四卷者。以晁陳二家書目考之。蓋以雜占條例一卷。合於易傳三卷。共爲四卷。亦不足疑。惟晁氏以易傳爲卽錯卦。雜占條例爲卽逆刺占災異。則未免臆斷無據耳。其書雖以易傳爲名。而絕不詮釋經文。亦絕不附合易義。上卷中卷以八卦分八宮。每宮一純卦統七變卦。而註其世應飛伏游魂歸魂諸例。下卷首論聖人作易揲蓍布卦。次論納甲法。次論二十四氣候配卦。與夫天地人鬼四易。父母兄弟妻子官鬼等爻。龍德虎形天官地官與五行生死所寓之類。蓋後來錢卜之法。實出於此。故項安世謂以京易考之。世所傳火珠林。卽其遺法。以三錢擲之。兩背一面爲坼。兩面一背爲單。俱面爲交。俱背爲重。此後人務趨捷徑。以爲卜肆之便。而本意尚可考。其所異者。不以交重爲占。自以世爲占。故其占止於六十四爻。而不能盡三百八十四爻之變。張行成亦謂衞元嵩元包。其法合於火珠林。火珠林之用。祖於京房。陸德明經典釋文乃於周易六十四卦之下。悉註某宮一世二世三世四世遊魂歸魂諸名。引而附合於經義。誤之甚矣。<br/>
</p></div></body>
</html>