<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 方舟易學 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->方舟易學 二卷
</h2>
<!--ed:-->浙江吳玉墀家藏本
<p>
<!--no:-->宋李石撰。石字知幾。資陽人。陸游老學菴筆記。載其本名知幾。後感夢光改名石。而以知幾爲字。宋史不爲立傳。資川志載其舉進士高第。紹與末以薦任太學博士。黜成都學官。乾道中再入爲郎。後歷知合州黎州眉州。皆以論罷。終於成都轉運判官。鄧椿畫繼。則載其少負才名。既登第。以趙逵薦任太學博士。今倅成都。蓋椿與石同時。故舉其現居之官也。是書專論互體。毎卦標兩互卦之名。而以爻詞證之。考漢儒說易。多主象占。後孟喜焦贛京房。流爲災變。鄭元又配以爻辰。固不免有所附會。自王弼掃滌舊文。併謂互體卦變皆無足取。於是棄象不論。夫納甲五行。本非易義所重。棄之可也。若互卦及動爻之變。其說見於繫詞。其法著於左傳。歷代諸儒。相承有自。概從排斥。未免偏渉元虚。故石專闢王弼之學。其上卷詳言互體之義。下卷曰象統。曰明閏。象統。但存一序。其說未竟。明閏以六十四卦分月。以明置閏之法也。朱彝尊經義考。曰方舟集止存二卷。崑山徐秉義家。藏有易互體例。卷首不著撰人名氏。但題門人劉伯熊編。此本卷首有竹垞二字小印。豈其書後歸彝尊歟。考書錄解題。載李石方舟集五十卷。後集二十卷。而永樂大典所載左氏君子例詩。如例詩補遺及此書。皆題曰李石方舟集。則是四書皆其集中所載。徐氏惟得其兩卷。故卷端無姓名耳。今方舟集已於永樂大典中裒輯成帙。此四書亦仍其舊例。併入集中。故不復重錄。而附存其目於此焉。<br/>
</p></div></body>
</html>