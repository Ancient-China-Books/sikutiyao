<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 羅滄洲集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->羅滄洲集 五卷
</h2>
<!--ed:-->編修勵守謙家藏本
<p>
<!--no:-->舊本題宋羅公升撰。案厲鶚宋詩紀事。載公升字時翁。永豐人。大父開禮。從文天祥勤王。兵敗被執。不食死。公升以軍功授本邑尉。北遊圖恢復不果。有滄洲先生集云云。其文不甚了了。天祥旣敗。所謂軍功者何功。所謂本邑尉者何人所授。且宋亡之後。孑然一匹夫。何以北上圖恢復。皆於事理不甚近。毋乃據地志家乘之文。疑以傳疑乎。此本有曹溶名字二印。蓋其所藏。題曰宋禮部侍郞鄧中齋中甫批點。明翰林國史修撰七世孫倫校正。首載賦一篇。以下各體分編。而每體之中。分無名集。還山稾。抗塵集。癡業集。北行卷五名。各爲標題。其體例旣爲繁碎。而以絕句居律詩前。律詩居古體前。亦爲倒置。意者其初五集自爲卷帙。其後人以體分之。故雜亂如是耶。第二卷之首。有皇帝閤春帖子二首。端午帖子一首。皇后閤春帖子一首。夫人閤春帖子一首。端午帖子一首。考帖子詞爲翰林學士之職。公升一縣尉。何由得有此作。且其祖旣於宋末殉節。則其孫必不及南宋承平之盛。而其詞乃皆治世之音。殊爲可疑。又第一卷末。有得家問二首。一曰。乍喜平安報。俄增放逐愁。又曰。東風嚴瀨水。不是冷扁舟。公升未放逐嚴州也。一曰。萬里平泉夢。惟憐創業難。又曰。長平門下客。知復幾任安。公升亦非故將相也。又皆與其生平不合。至於燕城俗吏諸作。詞氣鄙俚。如出二手。殆其子孫所爲。以裝點其忠義者。蓋竄亂失眞。其爲果出公升與否。殊在影響之閒矣。<br/>
</p></div></body>
</html>