<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山東巡撫採進本

<div id="text"><font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->讀禮竊註 一卷
</h2><p>
<!--no:-->國朝孫自務撰。自務字樹本。號立菴。安邱人。歲貢生。是書撮舉三禮。凡五十七條。其中閒有可採者。若釋名字林。皆以姪爲兄弟之女稱。自務引儀禮喪服經姪丈夫婦人報。證姑於兄弟之子。亦有姪稱。引據頗爲明確。至謂祭法以王考皇考顯考祖考各稱。爲始祖及高曾之別。爲字義不淸。又斥坊記寡婦之子。不有見焉。則不友也。爲附會孔子之言。皆以私意疑經。竝無明證。又謂朱子以門屏之閒爲皋門。今檢全集及各注。竝無此文。若襲萬斯大之論。以大社爲方丘。不免好從異說。又述斯大之言曰。曲禮天子當依而立。諸侯北面而見天子曰覲。天子當宁而立。諸公東面諸侯西面曰朝。止是一禮。蓋天子將入廟受覲。至宁先下車而立。諸公于是分班朝見。以通姓名。卽所謂朝也。覲禮不具。文之略也云云。今考儀禮本篇。未覲之前。自郊勞授館。至於侯氏釋幣。旣覲之後。自三享聽事。至於三勞及賜車馬。雖繁文曲節。無不詳載。而獨謂略此朝禮。殊考之未詳。郊特牲曰。覲禮天子不下堂而見諸侯。若天子先見諸侯於路門外。則其失甚於下堂矣。自務甚推此說。亦輕信也。觀其篇首。敍所見禮家諸書。寥寥無幾。蓋皆據理推測。而以意斷制之耳。
</p><br/></div></body></html>