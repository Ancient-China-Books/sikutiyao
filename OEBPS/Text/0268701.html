<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 焦氏筆乘 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->焦氏筆乘 八卷
</h2>
<!--ed:-->安徽巡撫採進本
<p>
<!--no:-->明焦竑撰。竑有易筌。已著錄。是書多考證舊聞。亦兼涉名理。然多勦襲說部。沒其所出。如周易舉正一條。乃洪邁容齋隨筆語。禿節一條。乃宋祁筆記語。開塞書一條。乃晁公武讀書志語。一錢一條。乃師古僞蘇軾杜詩註語。花信風一條。乃王逵蠡海集語。玉樹靑蔥一條。乃封演聞見記語。何遜詩一條。乃黃伯思東觀餘論語。鳥鬼一條。乃沈括夢溪筆談語。倉頡一條。乃張華博物志語。續史記一條。乃無名氏尊俎餘功語。如斯之類。不可縷數。其中周易舉正條。未稱此書世罕見。晁公武所進易解。多引用之。蓋洪邁當南宋孝宗時。故其言去爾。至明代則郭京書有刊本。而晁公武書久佚。正與邁時相反。乃仍錄原文。斯非不去葛龔耶。竑在萬曆中以博洽稱。而剽竊成書。至於如是。亦足見明之無人矣。其講學解經。尤喜雜引異說。參合附會。如以孔子所云空空。及顏子之屢空。爲虛無寂滅之類。皆乖迕正經。有傷聖教。蓋竑生平喜與李贄遊。故耳擩目染。流弊至於如此也。<br/>
</p></div></body>
</html>