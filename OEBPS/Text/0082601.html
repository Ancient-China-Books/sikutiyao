<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 律呂新書衍義 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->律呂新書衍義 一卷
</h2>
<!--ed:-->浙江巡撫採進本
<p>
<!--no:-->國朝呂夏音撰。夏音字大昭。新昌人。雍正丙午舉人。官知縣。是編取蔡元定之書。更爲推闡。凡爲說五圖六。圖後又各附以論及歌訣。其論律呂相生之次。與元定頗有異同。元定謂六律在子寅辰午申戌六陽辰者。皆損而下生。六呂在丑卯巳未酉亥六陰辰者。皆益而上生。至蕤賓生大呂。損而下生。其管只四寸一分八釐三毫。夷則生夾鍾。損而下生。其管只三寸六分六釐三毫。無射生仲呂。損而下生。其管只三寸二分八釐六毫。於是謂三呂在陰。無所增損。三呂在陽。則用倍數。使與十二月之氣相應。夏音不從。專主呂氏春秋及淮南子之說。謂自子至巳。前六辰爲陽。皆下生。下生則損。自午至亥。後六辰爲陰。皆上生。上生則益。子之生未。一陽生二陰。未之生寅。二陰生三陽。寅之生酉。三陽生四陰。酉之生辰。四陰生五陽。辰之生亥。五陽生六陰。午之生丑。一陰生二陽。丑之生申。二陽生三陰。申之生卯。三陰生四陽。卯之生戌。四陽生五陰。戌之生巳。五陰生六陽。自矜其說爲前人未發。然應鍾生蕤賓。以亥之六陰。生午之一陰。與陰陽相生之例不合。終未若元定之書。深有合於司馬遷班固諸家古法也。<br/>
</p></body>
</html>