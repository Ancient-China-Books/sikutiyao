<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 渚山堂詞話 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->渚山堂詞話 三卷
</h2>
<!--ed:-->浙江范懋柱家天一閣藏本
<p>
<!--no:-->明陳霆撰。霆有唐餘紀傳。已著錄。是編與所作詩話竝刊。而較詩話爲稍勝。蓋霆詩格頗纖。於詞爲近。故論詞轉用所長。其中如韋莊雨餘風軟碎鳴禽句。本用杜荀鶴春宮怨語。南卓羯鼓錄。所謂透空碎遠之聲。卽此碎字。當訓細瑣雜亂之義。霆乃謂鳴禽曰碎。於理不通。改爲暖風嬌鳥碎鳴音。未免點金成鐵。又謂楊孟載雪詞簌簌颺颺字。古無所出。欲據黃庭堅詩。改爲疎疎密密。不知以疎疎密密詠雪。黃詩又何所出。亦未免渉於膠固。然其他持論多確。又宋元明佚篇斷句。往往而有。如宋徐一初九日登高之類。其本集不傳於世者。亦頗頼以存。王昭儀滿江紅詞。爲其位下宮人張瓊瑛作。垂楊玉耳墜金環二曲。爲唐宋舊譜所無之類。亦足資考證。猶明人詞話之善本也。<br/>
</p></div></body>
</html>