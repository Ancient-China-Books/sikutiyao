<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 薛濤李冶詩集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->薛濤李冶詩集 二卷
</h2>
<!--ed:-->編修汪如藻家藏本
<p>
<!--no:-->薛濤蜀中妓。李冶烏程女道士。濤與元稹相唱和。冶亦嘗與劉禹錫游。皆中唐人也。書錄解題載薛濤詩一卷。李冶詩一卷。今皆不傳。此本皆後人鈔撮而成。濤集中如聞道邊城苦一首。兼載洪邁唐人萬首絕句。計有功唐詩紀事。楊愼升菴詩話之說。一詩兩見。又唐詩紀事之五離詩。唐摭言之十離詩。乃一事譌傳。其文互異。亦相連竝載。其編輯頗爲詳愼。附以補遺三篇。又採摭濤傳。及諸書所載事蹟。考證亦殊賅備。冶集僅詩十四首。然其中恩命追入留別唐陵故人一首。詳其詞意。不類冶作。殆好事者欲裒冶詩。與濤相配。病其太少。姑摭他詩足之也。濤送友人及題竹郎廟詩。爲向來傳誦。然如籌邊樓詩曰。平臨雲鳥八窗秋。壯壓西南四十州。諸將莫貪羌族馬。最高層處見邊頭。其託意深遠。有魯嫠不恤緯漆室女坐嘯之思。非尋常裠屐所及。宜其名重一時。冶詩以五言擅長。如寄校書七兄詩。送韓揆之江西詩。送閻二十六赴剡縣詩。置之大歷十子之中。不復可辨。其風格又遠在濤上。未可以篇什之少棄之矣。<br/>
</p></div></body>
</html>