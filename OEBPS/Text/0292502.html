<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->北窗炙輠錄 一卷
</h2><p>
<!--no:-->宋施德操撰。德操有孟子發題。已著錄。是書炙輠之名。蓋取義淳于髠事。然所記多當時前輩盛德。可爲士大夫觀法者。實不以滑稽嘲弄爲主。未審何以命此名也。德操與張九成友善。故孟子發題。附刻於橫浦集末。其學問則九成純躭禪悅。德操多稱道二程。雖閒一及蘇氏。而不甚鄭重。其第一條及言王氏新法。由於激成。以闡明程子之意。則宗洛而不宗蜀。其微意固可概見。惟林靈素妖妄蠱惑。實方士中桀黠之雄。而德操稱其有活人之心。未免好爲異論。又解孟子萬物皆備一條。尤近荀卿性惡之旨。其橫浦之學。偶相漸染。故立是異說歟。瑕瑜不掩。分別觀之可也。德操病癈終身。行事無所表見。志乘至不載其姓名。其書明以來傳本亦稀。朱彝尊始得是本於海鹽。乃稍稍傳鈔流播。殘編蠹蝕。幾佚幸存。亦可云希覯之祕笈矣。
</p><br/></div></body></html>