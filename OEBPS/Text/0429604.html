<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十六 總集類存目三 唐音戊籤 二百一卷 閏餘 六十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->唐音戊籤 二百一卷
<!--ti:-->閏餘 六十四卷
</h2>
<!--ed:-->江蘇巡撫採進本
<p>
<!--no:-->明胡震亨編。震亨有海鹽縣圖經。已著錄。其所撰唐音統籤。凡一千二十七卷。以十干爲紀。卷帙浩繁。均未鋟版。國朝康煕乙丑。其孫成之。曾孫頎始以戊籤刊行。卽此本也。蓋當明末國初時。太倉歷下之摹古。與公安竟陵之趨新。久而倶弊。遂相率而爲宋詩。宋詩又弊。而馮舒馮班之流。乃尊崑體以攻江西。而晚唐之體遂盛。戊籤二百一卷。所錄皆晚唐之詩。閏餘六十四卷。所錄皆南唐吳越閩國之詩。風會所趨。故及時先出爾。方其剞劂之始。尚欲相繼刊布全書。故此集始於五百五十三卷。迄於八百一十七卷。編帙之數。尚仍統籤之舊。迨御定全唐詩出。而諸籤遂廢。惟癸籤僅有續刊。餘則繕錄之本。亦日傳日減矣。<br/>
</p></div></body>
</html>