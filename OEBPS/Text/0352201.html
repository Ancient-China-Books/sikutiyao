<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 燕石集 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->燕石集 十五卷
</h2>
<!--ed:-->浙江巡撫採進本
<p>
<!--no:-->元宋褧撰。褧字顯夫。大都人。泰定元年進士。歷官翰林直學士。兼經筵講官。諡文淸。褧博覽羣籍。與兄本後先入館閣。竝有集行世。時人以大宋小宋擬之。褧集爲其姪太常奉禮郎彍所編。凡詩十卷。文五卷。首載至正八年御史臺咨浙江行中書省刊行咨呈一道。歐陽元蘇天爵許有壬呂思誠危素五序。末附諡議墓誌祭文輓詩。又有洪武中何之權呂熒二跋。蓋猶舊本。歐陽元序。稱其詩務去陳言。燕人凌雲不羈之氣。慷慨赴節之音。一轉而爲淸新秀偉。蘇天爵序。稱其詩淸新飄逸。閒出奇古。若盧仝李賀。危素序。則稱其精深幽麗。而長於諷諭。核其所說。亦約略近之。至其詞藻煥發。時患才多。句或不檢。韻成牽綴。如正獻公墳所寒食詩。有高墳白打錢句。案韋莊詩。上相閒分白打錢。非紙錢也。張安輓詩。卻是貞魂埋不得句。序稱其女工於屬對。十歲而夭。案李商隱詩。萬古貞魂倚暮霞。非十歲未字之女也。如斯之類。大抵富贍之過。貪多務得。遂不能刮垢磨光。然武庫之兵。利鈍互陳。論其大體。足爲一家。固不以字句累之矣。其文爲作詩之餘事。然溫潤而潔凈。亦不失體裁焉。<br/>
</p></div></body>
</html>