<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 鬳齋考工記解 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->鬳齋考工記解 二卷
</h2>
<!--ed:-->江蘇巡撫採進本
<p>
<!--no:-->宋林希逸撰。希逸字肅翁。福淸人。端平二年進士。景定閒官司農少卿。終中書舍人。自漢河閒獻王取考工記補周官。於是經與記合爲一書。然後儒亦往往別釋之。唐有杜牧注。宋有陳祥道林亦之王炎諸家解。今竝不傳。獨希逸此注僅存。宋儒務攻漢儒。故其書多與鄭康成注相刺繆。然以綆參分寸之二。爲輪外兩邊有護牙者。以較爲車箱前橫在式之上。則不合於輪輿之制。於倨句一矩有半。解仍鄭氏注。其圖乃以鼓爲倨。股爲句。則不合於磬折之度。於戈之長內則折前。謂援與胡句相竝如磬之折。於臯鼓之倨句磬折。謂鼓爲圓物。何緣有倨句磬折之形。恐有脫文。皆於古器制度。未之詳核。特以經文古奧。猝不易明。希逸注明白淺顯。初學易以尋求。且諸工之事。非圖不顯。希逸以三禮圖之有關於記者。采摭附入。亦頗便於省覽。故讀周禮者。至今猶傳其書焉。<br/>
</p></div></body>
</html>