<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 字考啓蒙 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->字考啓蒙 十六卷
</h2>
<!--ed:-->浙江巡撫採進本
<p>
<!--no:-->明周宇撰。宇字必大。自署關中人。前有萬歷十一年自序。考太學進士題名碑。萬歷癸丑科。有周宇。崇禎初所定逆案中。亦有其名。然碑稱四川成都人。與自題關中不合。序作於萬歷十一年。已自稱老且疾。則不應尚及媚魏忠賢。惟咸寧縣志。載周宇西安左衞人。嘉靖己酉舉人。官戶部主事。精識古文奇字云云。當卽其人也。是編辨字學之譌。分爲四考。曰正形。曰殊音。曰辨似。曰通用。前三門俱以洪武正韻分部編次。惟通用一門。分實名虛聲疊字三篇。別爲一例。其正形多以篆繩隸。如東字同字。皆以起鉤爲譌體字。如其所說。必八法全廢。殊拘礙難通。殊音卽韻書之互註。然辨古音今音。及雙聲轉讀。均不甚精核。辨似一門。尤爲瑣屑。如壺之與壼。傅之與傳。稍把筆者皆知之。何必縷縷乎。通用一門。雜取假借之字。旣多挂漏。又頗泛濫。均不足以言小學也。<br/>
</p></div></body>
</html>