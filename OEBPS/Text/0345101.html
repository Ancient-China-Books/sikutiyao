<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 富山遺稾 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->富山遺稾 十卷
</h2>
<!--ed:-->浙江鮑士恭家藏本
<p>
<!--no:-->宋方夔撰。夔一名一夔。字時佐。淳安人。生於宋季。嘗從何夢桂游。屢舉不第。退居富山之麓。扁其堂曰綠猗。自號知非子。嘗著漢論十卷。富山懶稾三十卷。後刊版散佚。其裔孫世德等。復裒集其詩。輯爲是編。夔學有原本。國亡後遁跡以終。人品亦極高潔。商輅嘗稱其詩紆徐渾厚。弗事雕琢。可見其沖雅之操。周瑄亦稱其發之聲律不爲體裁音節之所拘。蓋夔遇興揮毫。頗乏研鍊。故輅等云然。要其情致纏緜。機趣活潑。自有不衫不履之致。五言一體。氣勢蒼莽。尤勝於七言。較其師何夢桂潛齋集詩。實靑出於藍。淳安方氏。自北宋以來。如殿中丞仲謀。通判元修。右文殿修撰誾。太僕少卿聞等。皆畱心於詩。今其集雖已亡佚。而流風餘韻。沾溉後人。其擩染固有自矣。<br/>
</p></body>
</html>