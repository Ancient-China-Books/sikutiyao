<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山東巡撫採進本

<div id="text"><font size="-1">
<!--fi:-->史部十四
<!--sf:-->傳記類二
</font><h2>
<!--ti:-->明儒學案 六十二卷
</h2><p>
<!--no:-->國朝黃宗羲撰。宗羲有易學象數論。已著錄。初周汝登作聖學宗傳。孫鍾元又作理學宗傳。宗羲以其書未粹。且多所闕遺。因搜採明一代講學諸人文集語錄。辨別宗派。輯爲此書。凡河東學案二卷。列薛瑄以下十五人。三原學案一卷。列王恕以下六人。崇仁學案四卷。列吳與弼以下十人。白沙學案二卷。列陳獻章以下十二人。姚江學案一卷。列王守仁一人。附錄二人。浙中相傳學案五卷。列徐愛以下十八人。江右相傳學案九卷。列鄒守益以下二十七人。附錄六人。南中相傳學案三卷。列黃省曾以下十一人。楚中學案一卷。列蔣信等二人。北方相傳學案一卷。列穆孔暉以下七人。閩越相傳學案一卷。列薛侃等二人。止修學案一卷。列李材一人。泰州學案五卷。列王艮以下十八人。甘泉學案六卷。列湛若水以下十一人。諸儒學案上四卷。列方孝孺以下十五人。諸儒學案中七卷。列羅欽順以下十人。諸儒學案下五卷。列李中以下十八人。東林學案四卷。列顧憲成以下十七人。蕺山學案一卷。列劉宗周一人。而以師說一首冠之。卷端所列。自方孝孺以下十七人。大抵朱陸分門以後。至明而朱之傳流爲河東。陸之傳流爲姚江。其餘或出或入。總往來於二派之閒。宗羲生於姚江。欲抑王尊薛則不甘。欲抑薛尊王則不敢。故於薛之徒陽爲引重。而陰致微詞。於王之徒外示擊排。而中存調護。夫二家之學。各有得失。及其末流之弊。議論多而是非起。是非起而朋黨立。恩讎轇轕。毀譽糾紛。正嘉以還。賢者不免。宗羲此書。猶勝國門戶之餘風。非專爲講學設也。然於諸儒源流分合之故。敍述頗詳。猶可考見其得失。知明季黨禍所由來。是亦千古之炯鑑矣。卷端仇兆鼇序。及賈潤所評。皆持論得平。不阿所好。併錄存之。以備考鏡焉。
</p><br/></div></body></html>