<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十四 地理類存目七 滇黔紀游 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十四
<!--sf:-->地理類存目七
</font><h2>
<!--ti:-->滇黔紀游 二卷
</h2>
<!--ed:-->大學士英廉購進本
<p>
<!--no:-->國朝陳鼎撰。鼎有東林列傳。已著錄。是編爲其客游滇黔時所紀。上卷紀黔。下卷紀滇。於山川佳勝。敍述頗爲有致。而不免偶出鄙語。如紀貴州諸苗曰。男子之麗者。卽古之潘安宋朝。有不及焉。女子之麗者。漢之飛燕。唐之太眞。亦無能出其上矣。此種女子。欲購之者。牛馬當以千計。男子皆不樂爲龍陽君。有犯之者。輒自殺。又記楚雄姚安開化三郡曰。余徧游三郡。別時各有遺贈。土儀之盛。餽贐之豐。有多至百金者云云。其言殊陋。又如記三塔寺黃華老人石刻一事。黃華老人。卽金王庭筠所作。四詩刻石在山西汾州。故有人道高歡避暑宮句。後李中陽始摹刻於點蒼山。王士禎居易錄載之甚詳。鼎乃以爲仙人之筆。則考證之疎。亦可概見矣。<br/>
</p></body>
</html>