<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->七頌堂識小錄 一卷
</h2><p>
<!--no:-->國朝劉體仁撰。體仁字公勇。諸書或作公㦷。㦷卽古勇字也。河南棣川衞人。順治乙未進士。官至史部郞中。王士禎居易錄記體仁喜作畫而不工。恆蓄一人代筆。有宣州兔毛褐眞不如假之戲。至今以爲口實。然其賞鑒則特精。所撰七頌堂集中有其張實水尺牘。稱近日仿煙雲過眼錄爲識小錄一册。卽是書也。所記書畫古器。凡七十四條。多稱孫承澤梁淸標諸舊家物。蓋體仁當時。與汪琬王士禎爲同榜進士。以詩文相倡和。而與承澤等。又以博古相高。每條必詳其所藏之人。與其授受所自。皆可以資考證。王宏撰山志曰。近劉公勇撰識小錄。中有云王山史亦有五字。未損蘭亭本。宋榻豫章本也。有米元暉跋。與宋仲溫跋若出一手。爲蛇足耳。汪苕文大不然之。予嘗馳簡公勇云。米元暉跋固疑其贗。然與宋仲溫跋用筆迥異。足下謂如出一手。何也。今遂望足下删改此稾。不然失言矣云云。其跋今未之見。然恐亦好事之家。自矜所有。未足爲定論也。惟蘇軾所書醉翁亭記。因樹屋書影。以爲出中州士入白麟之手。高拱誤爲眞蹟。勒之於石。體仁亦稱人疑其贗。或指爲鍾生所摹。而爲定州有軾草書中山松醪賦殘碑。筆與此同。軾一書每爲一體。忽作顚張醉素。何可謂其必無。殆以鄉曲之私。回護其詞耶。末二條一爲陸竺僧遇魔事。一爲韋際飛池河驛見雌雄猿事。皆與賞鑒無關。疑偶記册末。而其子凡據以入梓。未及刊除也。
</p><br/></div></body></html>