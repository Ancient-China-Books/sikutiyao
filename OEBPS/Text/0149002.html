<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 水經注釋 四十卷 刊誤 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->水經注釋 四十卷
<!--ti:-->刊誤 十二卷
</h2>
<!--ed:-->浙江巡撫採進本
<p>
<!--no:-->國朝趙一淸撰。淸字誠夫。仁和人。酈道元水經注。傳寫舛譌。其來已久。諸家藏本。互有校讎。而大致不甚相遠。歐陽元功王褘諸人。但稱經注混淆而已。於注文無異詞也。近時寧波全祖望。始自稱得先世舊聞。謂道元注中有注。本雙行夾寫。今混作大字。幾不可辨。一淸因從其說。辨驗文義。離析其注中之注。以大字細字分別書之。使語不相雜。而文仍相屬。考沈約宋書。稱漢鐃歌本大字爲詞。細字爲聲。後人聲詞合寫。是以莫辨。是傳錄混淆。古有是事。又如明嘉靖中所刻齊民要術。簡端周書曰神農之時天雨粟云云一條。崇禎中刻孔子家語。本姓解中微國名子爵五字。閒以注文刻作大字者。亦時有之。至於巨帙連篇盈四十卷。而全部夾注。悉誤寫爲正文。揆以事理。似乎不近。姚宏補注戰國策。范成大作吳郡志。竝於注中夾注。前人嘗擧以爲例。而自宋以來。未嘗有擧及水經注者。祖望所云先世舊聞。不識傳於何代。載在何書。殆出於以意推求。而詭稱授受。然倪思作班馬異同。以大字細字連書。猝難辨析。明許相卿改爲史漢方駕。以班馬相同者書於中。以馬有而班無者側注於左。以班有而馬無者側注於右。遂使增删之意。開卷釐然。而原書仍無改易。最爲善變。一淸此書。殆亦類是。但使正文旁義。條理分明。是亦道元之功臣矣。何必託諸原本。效豐坊之故智乎。又唐六典。注稱桑欽所引天下之水百三十七。江河在焉。今本所列。僅一百一十六水。考崇文總目。載水經注三十五卷。蓋宋代已佚其五卷。今本乃後人離析篇帙。以合原數。此二十一水。蓋卽在所佚之中。一淸證以本注。雜採他籍。得滏洺滹沱派滋伊瀍澗洛豐涇汭渠獲洙滁日南弱黑十八水。於㶟水下分㶟餘水。又考驗本經。知淸漳水。濁漳水。大遼水。小遼水。皆原分爲二。共得二十一水。與六典注原數相符。其考據訂補。亦極精核。卷首列所據以校正者凡四十本。雖其中不免影附誇多。（如所稱黃宗羲本。原無成書。顧炎武本。顧祖禹本。閻若璩本。皆所著書。引用考辨。實無刻本。又黃儀本。稱其書今歸新城王氏池北書庫。考王士禎沒後。池北書庫所藏。皆已散佚。見趙執信因園集。是其子孫斷無收書之事。若士禎存時所收。則書歸王氏。在康熙辛卯以前。一淸年齒。亦斷不及見也）。然旁引博徵。頗爲淹貫。訂疑辨譌。是正良多。自官校宋本以外。外閒諸刻。固不能不以是爲首矣。<br/>
</p></body>
</html>