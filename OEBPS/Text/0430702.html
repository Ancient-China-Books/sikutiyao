<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十六 總集類存目三 古論大觀 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->古論大觀 四十卷
</h2>
<!--ed:-->副都御史黃登賢家藏本
<p>
<!--no:-->明陳繼儒編。前有自序。稱往者坊刻論膾。皆門生輩裒集成之。就中某一論爲士大夫訾議。余不知也。茲古論多至四十餘卷。純駁錯出。安知無此類雜於其閒云云。繼儒之意。蓋自知去取未精。故先作斯言。以預杜攻詰之口。今觀是書。不但漫無持擇。亦且體例龐雜。罅漏百出。雖以古論爲名。而實多非論體。往往雜掇諸書。妄更名目。如史記漢書諸傳之序。以及史通文心雕龍新論亢倉子。其篇題本無論名。乃悉強增一論字。已自無稽。杜佑通典。鄭樵通志。馬端臨文獻通考。不過於徵引典故之後。附以案語。荀悦袁宏前後漢紀。司馬光資治通鑑。不過於紀載事實之下。附以評斷。亦加以論名。竝各爲造作題目。尤爲杜撰。甚至魏文帝典論論文。增一字曰典論論文論。馮衍自敘。改其名曰自論。索靖草書勢。改其名曰草書論。韓愈送高閑上人序。亦改其名曰草書論。任情點竄。不可究詰。循其例而推之。將古今之書。無不可改題爲論。萬卷可得。何止四十卷乎。<br/>
</p></body>
</html>