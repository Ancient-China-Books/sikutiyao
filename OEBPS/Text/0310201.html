<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 蔡中郞集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->蔡中郞集 六卷
</h2>
<!--ed:-->江蘇巡撫採進本
<p>
<!--no:-->漢蔡邕撰。隋志載後漢左中郞將蔡邕集十二卷。註曰梁有二十卷。錄一卷。則其集至隋。已非完本。舊唐志乃仍作二十卷。當由官書佚脫。而民閒傳本未亡。故復出也。宋志著錄僅十卷。則又經散亡。非其舊本矣。此本爲雍正中陳畱所刊。文與詩共得九十四首。證以張溥百三家集刻本。多寡增損。互有出入。卷首歐靜序。論姜伯淮劉鎮南碑。斷非邕作。以年月考之。其說良是。張本删去劉碑。不爲無見。然以伯淮爲邕前輩。宜有邕文。遂改建安二年爲熹平二年。則近於武斷矣。張本又載薦董卓表。而陳畱本無之。其事范書不載。或疑爲後人贗作。然劉克莊後村詩話。已排詆此表與揚雄劇秦美新同稱。則宋本實有此文。不自張本始載。後漢諸史。自范袁二家以外。尚有謝承薛瑩張璠華嶠謝沈袁崧司馬彪諸家。今皆散佚。亦難以史所未載。斷其事之必無。或新本刊於陳畱。以桑梓之情。欲爲隱諱。故削之以滅其蹟歟。<br/>
</p></div></body>
</html>