<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 元儒考略 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->元儒考略 四卷
</h2>
<!--ed:-->浙江巡撫採進本
<p>
<!--no:-->明馮從吾撰。從吾字仲好。長安人。萬歷己丑進士。改庶吉士。又改御史。以上疏言事廷杖。歷遷左副都御史。以爭紅丸梃擊事。乞歸。起工部尚書。以疾辭。後竟削奪。及奄黨敗。詔復官。諡恭定。事蹟具明史本傳。是編乃集元代諸儒事實。各爲小傳。大抵以元史儒學傳爲主。而旁採志乘附益之。中有大書特傳者。亦有細書附傳者。皆據其學術之高下。以爲進退。體例頗爲叢碎。又名姓往往乖舛。如歐陽元別號圭齋。今乃竟題作歐陽圭。旣以號作名。又删去一字。校讎亦未免太疎。然宋儒好附門牆。於淵源最悉。明儒喜爭同異。於宋派尤詳。語錄學案。動輒災棃。不啻汗牛充棟。惟元儒篤實。不甚近名。故講學之書。傳世者絕少。亦無匯合諸家。勒爲一帙。以著相傳之系者。從吾掇拾殘剩。補輯此編。以略見一代儒林之梗概。存之亦足資考證。物有以少見珍者。此之謂歟。<br/>
</p></div></body>
</html>