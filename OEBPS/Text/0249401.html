<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 日損齋筆記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->日損齋筆記 一卷
</h2>
<!--ed:-->浙江巡撫採進本
<p>
<!--no:-->元黃溍撰。溍字晉卿。金華人。延祐二年。賜同進士出身。歷官翰林侍講學士中奉大夫知制誥同修國史同知經筵事。諡文獻。事蹟具元史本傳。是書續通考作一卷。危素行狀亦稱一卷。與今本合。書中皆考證經史子集異同得失。其辨史十六則。尤精於辨經。如引史記沛公左司馬得泗州守壯殺之之文。證顏師古漢書註之誤。又引宋實錄李繼遷賜姓名不在眞宗時。證僧文瑩湘山野錄之誤。引據尤極明確。非束書不觀而空談臆斷者也。此本首有至正甲午宋濂序。末有危素所作行狀。及詔令移文。博士傅泰諡議。而末附以劉剛序。蓋附錄三篇。卽剛所編入也。惟卷首卷末。均標云大明庚辰天順四年十三世孫叔善重刊。今考行狀。溍以至正十七年卒。其時但有孫四人。下距天順四年止一百三年。不得遂有十三世孫。然其子孫之詞。世系又不應謬誤。是則不可理解之事矣。<br/>
</p></body>
</html>