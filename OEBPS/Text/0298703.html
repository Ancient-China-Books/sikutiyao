<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->副都御史黃登賢家藏本

<div id="text"><font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->玉堂薈記 一卷
</h2><p>
<!--no:-->國朝楊士聰撰。士聰字朝徹。號鳧岫。濟寧人。前明崇禎辛未進士。官翰林院檢討。入國朝。官至諭德。是書成於崇禎癸未之十二月。距明之亡。僅百餘日。自序謂古來正史所闕。或得之雜錄漫記。以補其所不足。亦識其小者之意也。自余叨史局。不廢記存。且積有年歲。壬午再入春明。感興時事。乃取舊所編輯。更加撰次。不拘年月。惟有慨於中則書之。彙爲一帙。凡十餘年來世局朝政物態人情。約略粗載於此。而戲笑不經之事。亦往往而在。今觀其書。於當日周延儒薛國觀溫體仁王應熊諸人。門戶傾軋之由。政刑顚倒之故。頗能道其委曲。多正史之所未及。然士聰爲延儒門生。筆墨之閒。頗爲回護。而於黃道周倪元璐。皆有不滿之意。至謂道周不坐宦官之房。不以通家名刺與宦官。皆爲太過。其記張溥試詩。亦詆諆已甚。皆不免於恩怨之詞。又孔有德之變。乃新城王氏所激。毛霦平叛記。言之最詳。而以爲由於誅袁崇煥失遼人之心。殊非實錄。至於鄙謔穢語。皆備載之。尤爲猥雜。又非歸田錄諸書偶記俳諧之例矣。是書自序。稱一帙。而書首題卷一字。則當有二卷。中閒癸未九月經筵以下。舊本別爲一頁。與前不屬。疑爲下卷之首。傳寫佚其標題也。
</p><br/></div></body></html>