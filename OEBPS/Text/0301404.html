<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十四 小說家類存目二 淸異續錄 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十四
<!--sf:-->小說家類存目二
</font><h2>
<!--ti:-->淸異續錄 三卷
</h2>
<!--ed:-->編修程晉芳家藏本
<p>
<!--no:-->明李琪枝撰。琪枝字雲連。號奇峯。嘉興人。李肇亨之子。李日華之孫。書中卵色天一條。稱先太僕有詩云云。囊雲一條。稱先冏卿筮仕江州司理被讒拂衣云云。畫隱一條。稱黃魯直詩李侯畫隱百僚底。冏卿用下五字鐫一圖記。自作畫則識之云云。皆指日華也。是書續陶穀淸異錄而作。穀書皆載唐末五代近事。此則採古書。穀書分三十七門。此則併爲天文。地理。君道。官志。君子。女行。幺麼。釋族。仙宗。人事。詞苑。藝能。肢體。居室。衣服。粧飾。陳設十七門。女行之末。又附載婦女雙名一門。體例頗不相同。而採摭故事。或佚脫其出典。或舛誤其字句。如開卷天笑一條。出東方朔神異經。人人習見。而題曰莊子。四雨一條。自是詩話。而入之天文。舊雨一條。本出杜甫集。而註曰白孔六帖。影娥池本出洞冥記。而註曰三輔黃圖。蕊女一條。引關尹子是也。而又引漢童謠河閒蕊女工數錢句。不知續漢志實作姹女。蝦蟆更一條。據郎瑛七修類稾。指爲宋事。而不知唐張泌詩。已有蝦蟆更急海城寒句。先載蜀韋縠才調集中。是雖蒐羅實事。轉不如陶穀之多構虛詞矣。<br/>
</p></div></body>
</html>
