<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩所 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩所 八卷
</h2>
<!--ed:-->福建巡撫採進本
<p>
<!--no:-->國朝李光地撰。光地有周易觀彖。已著錄。是編大旨。不主於訓詁名物。而主於推求詩意。其推求詩意。又主於涵泳文句。得其美刺之旨而止。亦不㫄徵事跡。必求其人以實之。又以爲西周篇什。不應寥寥。二南之中。亦有文武以後詩。風雅之中。亦多東遷以前詩。故於小序所述姓名。多廢不用。併其爲朱子所取者。亦或斥之。其閒意測者多。考證者少。如謂有女懷春。爲祀高禖。則附會古義。謂有扁斯石。扁字從戶從冊。古者額書於戶曰扁。以石爲之。亦近於穿鑿字說。（案戶冊爲扁。義本說文。以石爲之。則光地之新解。）在光地所注諸經之中。較爲次乘。然光地邃於經術。見理終深。其所詮釋。多能得興觀羣怨之旨。他如鄭衞之錄淫詩。引春秋之書亂臣賊子爲之證。楚茨以下爲豳雅。載芟以下爲豳頌。引豳風之後附鴟鴞諸篇。以釋豳雅後有瞻洛諸詩。豳頌後有酌桓諸詩之疑。其言皆明白切實。足闡朱子未盡之義。亦非近代講章。揣骨聽聲者。所可及也。<br/>
</p></body>
</html>