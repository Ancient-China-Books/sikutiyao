<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 卮林 十卷 補遺 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->卮林 十卷
<!--ti:-->補遺 一卷
</h2>
<!--ed:-->兩淮鹽政採進本
<p>
<!--no:-->明周嬰撰。嬰字方叔。莆田人。崇禎庚辰。以貢入京。特授上猶知縣。是書體近類書。而考訂經史。辨證頗爲該洽。每條以兩字標目。而各引原撰書之人姓以系之。如質魚諮杜之類。蓋用孔叢子詰墨。及王充刺孟之例也。其中如駁王僧虔之紀次仲及論杜詩之西川杜鵑等處。亦未免於執滯。然所刊正。有據者多。要爲有本之學。非率爾著書也。王士禎池北偶談。稱其辨石尤風一條。及解古樂府賜字義一條。君苗無姓一條。高似孫誤引金樓子一條。而謂其詮鐘一條。不知名媛詩歸爲吳下人。託名鐘譚。其中文明太后靑雀臺歌杜蘭香降張碩詩數條。皆不足辨。然鐘惺譚元春之書。盛行於天啓崇禎閒。至眞贗並出。無由辨別。今鄉曲陋儒。尚奉其緒論。繆種流傳。知爲依託者蓋少。旣悉其謬。卽當顯爲糾正。以免疑誤後人。如士禎之言出於鐘惺。則當辨。不出於鐘惺。卽不必辨。則惟攻其人。非攻其書矣。以是咎嬰。仍不免於門戶之見也。<br/>
</p></div></body>
</html>