<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->集部五
<!--sf:-->別集類五
</font><h2>
<!--ti:-->伐檀集 二卷
</h2><p>
<!--no:-->宋黃庶撰。庶字亞夫。分寧人。慶曆二年進士。歷佐一府三州。皆爲從事。後終於攝知康州。黃庭堅之父也。江西詩派奉庭堅爲初祖。而庭堅之學韓愈。實自庶倡之。其和柳子玉十詠中怪石一首。最爲世所傳誦。然集中古體諸詩。竝戛戛自造。不蹈陳因。雖魄力不及庭堅之雄闊。運用古事。鎔鑄翦裁。亦不及庭堅之工巧。而生新矯拔。則取徑略同。先河後海。其淵源要有自也。惟開卷近體諸詩。乃多不工。觀集中呂造許昌十詠後序。稱造天聖中爲許昌掾。取境內古蹟之著者爲十詠。其時文章用聲律最盛。哇淫破碎不可讀。其於詩尤甚。士出於其閒。爲詞章能主意思而不流者。固少而最難云云。然則庶當西崑體盛行之時。頗有意矯其流弊。故謝崔相之示詩稾一首。有淡泊路久茀。共約鋤榛菅之句。擬歐陽舍人古篆一首。有蘇梅鸞鳳相上下。鄙語燕雀何能羣之句。（原註蘇子美梅聖兪同有此詩）而其古文一卷。亦古質簡勁。頗具韓愈規格。不屑爲駢偶纖濃之詞。其不甚加意於近體。蓋由於此。非其才有不逮也。其集自宋以來。卽刻附山谷集末。然子雖齊聖。不先父食。古有明訓。列父詩於子集之末。於義終爲未協。故今析之。別著錄焉。
</p><br/></div></body></html>