<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 周易窺餘 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三
<!--sf:-->易類三
</font><h2>
<!--ti:-->周易窺餘 十五卷
</h2>
<!--ed:-->永樂大典本
<p>
<!--no:-->宋鄭剛中撰。剛中字亨仲。金華人。紹興二年進士及第。官至禮部侍郎。出爲川陝宣撫副使。謫居桂陽軍。又責授濠州團練副使。復州安置。再徙封州。卒後追復原官。諡忠愍。事蹟具宋史本傳。王應鱗困學紀聞。稱鄭剛中有周禮解義。考王與之周禮訂義。首列諸家姓氏。有三山鄭鍔字剛中。淳熙中進周禮全解。蓋別自一人。字與剛中名偶同。或混而一之。非也。剛中所著易解十五卷。見於陳振孫書錄解題。宋史藝文志者。卷目竝合。惟乾坤二卦及繫辭以下。原闕不解。振孫以僞或於乾坤之際有所避。然其自序。有云自屯蒙而往。以象求爻。因爻識卦。萬一見其髣髴。則沿流尋源。乾坤之微。可得而探。據此。則振孫之言非也。自序又云。伊川易傳。漢上易傳二書。頗彌縫於象義之閒。但易道廣大。有可窺之餘。吾則窺之。窺餘之名。蓋取諸此。明初文淵閣書目。葉盛菉竹堂書目。尚著於錄。其後傳本殆絶。朱彝尊經義考。亦以爲未見。惟永樂大典尚存其文。今採掇衰輯。依經編次。其七卦爲原本所闕者。則但錄經文。或其說別見他書者。亦蒐錄補入。依仿原目。仍定爲十五卷。自唐人以王弼注定爲正義。於是學易者專言名理。惟李鼎祚集解。不主弼義。博採諸家。以爲刋輔嗣之野文。補康成之逸象。而當時經生。不能盡從其學。宋儒若胡瑗程子。其言理精粹。自非晉唐諸儒所可及。然於象亦多有闕略。剛中是書。始兼取漢學。凡荀爽虞翻干寶蜀才九家之說。皆參互考稽。不主一家。其解義閒異先儒。而亦往往有當於理。如訟之九二。以不克訟歸爲句。而逋其邑人三百戸爲句。以爲聖人所以必使逋其邑人三百戸者。恐其恃衆憑險以成亂。所以謹上下之分也。此之初六終來有它吉。朱子謂不可曉。剛中以爲相比之道。以信爲先。積之既久。昔之未比者。皆自外至。故曰有它吉。皆能自出新意。不爲成說所拘。至於解泰之九二。大有之大象。議論尤正大精切。通於治體。雖其人因秦檜以進身。依附和議。捐棄舊疆。頗不見滿於公論。然闡發經義。則具有理解。要爲說易家所不廢也。<br/>
</p></body>
</html>