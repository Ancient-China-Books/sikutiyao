<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->雞肋編 三卷
</h2><p>
<!--no:-->宋莊季裕撰。季裕名綽。以字行。淸源人。其始末未詳。惟呂居仁軒渠錄。記其狀貌淸癯。人目爲細腰宮院子。又薛季宣浪語集。有季裕筮法新儀序。亦皆不著其生平。據書中年月。始於紹聖。終於紹興。蓋在南北宋之閒。又尹孝子一條。自稱嘗攝襄陽尉。又原州棠樹一條。稱作倅臨涇。李倢食糟蟹一條。稱官於順昌。瑞香亭一條。稱官於澧州。其爲何官。則莫可考矣。此書前有自序。題紹興三年二月五日。而所記有紹興九年事。疑書成之後。又續有所增。世無刊本。陶宗儀說郛。僅錄其二三十條。此本較說郛所載。約多五倍。後有至元乙卯仲春月觀陳孝先跋曰。此書莊綽季裕手集也。綽博物洽聞。有杜集援證灸膏肓法筮法新儀行於世。聞其他著述尚多。惜未之見。此書經秋壑點定。取以爲悅生隨鈔而譌謬最多。因爲是正如右。然掃之如塵。尚多有疑誤云云。蓋猶季裕之完本也。季裕之父。在元祐中與黃庭堅蘇軾米芾諸人遊。季裕猶及識芾及晁補之。故學問頗有淵源。亦多識軼聞舊事。書中如不知龍城錄爲同時王銍所作。反據以駁金華圖經之類。閒失考證。然可取者多。其記遼宋誓書一條。大旨以和議爲主。亦各抒所見。季裕方浮沈郡縣。與當時朝士附合秦檜者。固自有殊。統觀其書。可與後來周密齊東野語相埒。非輟耕錄諸書所及也。
</p><br/></div></body></html>