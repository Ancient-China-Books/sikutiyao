<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 絜齋家塾書鈔 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十一
<!--sf:-->書類一
</font><h2>
<!--ti:-->絜齋家塾書鈔 十二卷
</h2>
<!--ed:-->永樂大典本
<p>
<!--no:-->宋袁燮撰。燮字和叔。絜齋其自號也。鄞縣人。淳熙辛丑進士。官至顯謨閣學士。諡正獻。事蹟具宋史本傳。燮之學出陸九淵。是編大旨在於發明本心。反覆引申。頗能暢其師說。而於帝王治蹟。尤參酌古今。一一標舉其要領。王應麟發明洛閩之學。多與金谿殊軌。然於燮所解儆誡無虞諸條。特采入困學紀聞中。蓋其理至足。則異趣者亦不能易也。其書宋史藝文志作十卷。陳振孫書錄解題。稱爲燮子喬錄其家庭所聞。至君奭而止。則當時本未竟之書。且非手著。紹定四年。其子甫刻置象山書院。蓋重其家學。不以未成完帙而廢之。明葉盛菉竹堂書目。尚存其名。而諸家說尚書者。罕聞引證。知傳本亦稀。故朱彝尊作經義考。注云未見。今聖代博采遺編。珍笈祕文。罔不畢出。而竟末睹是書之名。則其佚久矣。謹從永樂大典所載。採輯編次。俾復還舊觀。以篇帙稍繁。釐爲一十二卷。蠹殘賸簡。復顯於湮沒之餘。亦可云燮之至幸矣。喬字崇謙。嘗爲溧陽令。與燮相繼而卒。未顯於世。故宋史但有其弟甫傳。而不立喬傳。據眞德秀所作燮行状。稱燮有子四人。喬其伯子。甫則其叔子云。<br/>
</p></body>
</html>