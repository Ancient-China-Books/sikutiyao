<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 喬氏易俟 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部六
<!--sf:-->易類六
</font><h2>
<!--ti:-->喬氏易俟 十八卷
</h2>
<!--ed:-->山東巡撫採進本
<p>
<!--no:-->國朝喬萊撰。萊字石林。寶應人。康熙己未召試博學鴻詞。官至翰林院侍讀。是書雜采宋元後諸家易說。而參以己意。前列諸圖。不主陳摶河圖洛書先天後天方圓橫直之說。於卦變亦不取虞翻以下諸家。而取來知德之反對。其解經多推求人事。參以古今之治亂得失。如謂履卦六三爲成卦之主。而引莽卓安史。解咥人之凶。謂三百八十四爻。惟離九四最凶。而引燕王旦建成元吉高煦爲證。謂小畜九三爲小人籠絡君子。而引温體仁文震孟近事爲說。蓋誠齋易傳之支流。假借牽合。或所不免。而理關法戒。終勝莊老之元談也。於經文兼註古韻。亦得失互陳。如觀卦六四象下。備引顧炎武方音之說。則非未見音學五書者。而象傳協韻。仍從吳棫之舊。則棄取有不可解者矣。經文用王弼之本。惟解上經下經。繫辭以下。一概闕如。蓋宗旨主於隨爻闡義。故餘不及焉。非脱佚也。<br/>
</p></body>
</html>