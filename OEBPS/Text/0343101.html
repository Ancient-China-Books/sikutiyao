<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 文信公集杜詩 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->文信公集杜詩 四卷
</h2>
<!--ed:-->編修汪如藻家藏本
<p>
<!--no:-->一名文山詩史。宋文天祥撰。蓋被執赴燕後於獄中所作。前有自序。題歲上章執徐月祝犂單閼日。上章協洽案上章執徐爲庚辰歲。當元世祖至元十七年。乃其赴燕之次年。祝犂單閼當爲已卯之月。上章協洽爲庚末之日。於干支紀次不合。考是年正月癸卯朔。二月內當有三庚日二未日。必傳寫者有所錯互。至以歲陽歲名紀日。本於吳國山碑中日惟重光大淵獻語。而併以紀月。則獨見於此序。又序後有跋。稱壬午元日。則天祥授命之歲也。詩凡二百篇。皆五言二韻。專集杜句而成。每篇之首。悉有標目次第。有題下叙次時事。於國家淪喪之由。生平閱歷之境。及忠臣義士之周旋患難者。一一詳誌其實。顚末粲然。不愧詩史之目。吳之振宋詩選。徒以裁割巧合評之。其所見抑亦未矣。劉定之序。稱原書序跋中有闕文。指元之君臣宋之叛逆闕而不書。今皆補之爲白字。又題姓某履善甫者。卽指南集中所謂越蠡改陶朱之意。案今本序跋竝無闕字。蓋卽定之所補。而履善甫上已署天祥之名。則不知何人增入。又定之稱分爲四卷。而今本止一卷。殊失原第。今仍析爲四卷。以存其舊焉。<br/>
</p></div></body>
</html>