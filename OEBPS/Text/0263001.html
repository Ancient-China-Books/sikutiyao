<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十五 雜家類存目二 西學凡 一卷 附錄唐大秦寺碑 一篇</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->西學凡 一卷
<!--ti:-->附錄唐大秦寺碑 一篇
</h2>
<!--ed:-->兩江總督採進本
<p>
<!--no:-->明西洋人艾儒略撰。儒略有職方外紀。已著錄。是書成於天啓癸亥。天學初函之第一種也。所述皆其國建學育才之法。凡分六科。所謂勒鐸理加者。文科也。斐錄所費亞者。理科也。默第濟納者。醫科也。勒義斯者。法科也。加諾搦斯者。教科也。陡錄日亞者。道科也。其教授各有次第。大抵從文入理。而理爲之綱。文科如中國之小學。理科則如中國之大學。醫科法科教科者。皆其事業。道科則在彼法中所謂盡性致命之極也。其致力亦以格物窮理爲本。以明體達用爲功。與儒學次序略似。特所格之物。皆器數之末。而所窮之理。又支離神怪而不可詰。是所以爲異學耳。末附唐碑一篇。明其教之久入中國。碑稱貞觀十二年。大秦國阿羅本遠將經像來獻上京。卽于義寧坊敕造大秦寺一所。度僧二十一人云云。考西溪叢語。載唐貞觀五年。有傳法穆護何錄。將祆教詣闕聞奏。敕令長安崇化坊立祆寺。號大秦寺。又名波斯寺。至天寶四年七月。敕波斯經教出自大秦傳習而來。久行中國。爰初建寺。因以爲名。將以示人。必循其本。其兩京波斯寺。竝宐改爲大秦寺。天下諸州郡有者準此。册府元龜。載開元七年吐火羅國王上表獻解天文人大慕闍。智彗幽深。問無不知。伏乞天恩喚取。問諸教法。知其人有如此之藝能。請置一法堂。依本教供養。段成式酉陽雜俎。載孝億國界三千餘里。舉俗事祆。不識佛法。有祆祠三千餘所。又載德建國的烏滸河中有火祆祠。相傳其神本自波斯國乘神通來。因立祆祠。祠內無像。於大屋下置小廬舍向西。人向東禮神。有一銅馬。國人言自天而下。據此數說。則西洋人卽所謂波斯。天主卽所謂祆神。中國具有紀載。不但有此碑可證。又杜預注左傳次雎之社曰。雎受汴東經陳畱梁譙彭城入泗。此水次有神祅。皆社祠之。顧野王玉篇。亦有祅字。音呵憐切。註爲祆神。徐鉉據以增入說文。宋敏求東京記。載寧遠坊有祅神廟。諸曰四夷朝貢圖云。康國有神名祅。畢國有火祅祠。或曰石勒時立。此是祅教。其來已久。亦不始於唐。岳珂程史。記番禺海獠。其最豪者蒲姓。號白番人。本占城之貴人。畱中國以通往來之貨。屋室侈靡踰制。性尚鬼而好潔。平居終日相與膜拜祈福。有堂焉以祀如中國之佛。而實無像設。稱謂聱牙。亦莫能曉。竟不知爲何神。有碑高袤數丈。上皆刻異書如篆籀。是爲像主。拜者皆嚮之。是祅教至宋之末年。尚由賈舶達廣州。而利瑪竇之初來。乃詫爲亙古未睹。艾儒略作此書。旣援唐碑以自證。則其爲祅教更無疑義。乃無一人援古事以抉其源流。遂使蔓延於海內。蓋萬曆以來。士大夫打祗講心學。刻語錄。旣盡一生之能事。故不能徵實考古。以遏邪說之流行也。<br/>
</p></div></body>
</html>