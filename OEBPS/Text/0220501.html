<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 緝古算經 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->緝古算經 一卷
</h2>
<!--ed:-->吏部侍郞王杰家藏本
<p>
<!--no:-->唐王孝通撰。其結銜稱通直郞太史丞。其始末未詳。惟舊唐書律歷志。戊寅歷條下。有武德九年校歷人算歷博士臣王孝通題。蓋卽其人也。是書一名緝古算術。唐書藝文志。崇文總目。俱稱李淳風註。今案此本。卷首實題孝通撰幷註。則唐志及總目爲誤。又宋志作一卷。唐志鄭樵藝文略。俱作四卷。王應麟玉海。謂今亡其三。案孝通原表稱二十術。檢勘書內。條目相同。並無闕佚。不知應麟何所據而云然也。書中大旨以九章商功篇。有平地役功受袤之術。其於上寬下狹。前高後卑闕而不論。世人多不達其理。因於平地之餘。續狹斜之法。凡推朔夜半時月之所離者一術。推仰觀臺及羨道高廣袤者一術。推築堤授工上下廣及高袤不同者一術。推築龍尾堤者一術。推穿河授工斜正袤上廣及深幷漘上廣不同者一術。推四郡輸粟窖上下廣袤餘郡別出入及窖深廣者一術。推亭倉上下方高者一術。推芻甍圓囤者各一術。推方倉圓窖對待者五術。推句股邊積互求者六術。共合二十術之數。中閒每以人戶道里大小遠近。及材物之輕重。工作之時日。乘除進退。參伍以得。其法頗不以深淺爲次第。故讀者或不能驟通。而卒篇以後。由源竟委。端緒足尋。洵爲思極毫芒。曲盡事理。唐代明算立學。習此書者以三年爲限。亦知其術之精妙。非旦夕所克竟其義矣。其書世罕流播。此乃宋元豐七年祕書監趙彥若等校定刊行舊本。常熟毛扆得之章邱李氏。而影鈔傳之者。今詳加勘正。其文閒有脫闕。不敢妄補。謹撮取其義。別加圖說。附諸本文之左。以便觀覽云。<br/>
</p></body>
</html>