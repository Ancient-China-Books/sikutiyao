<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 譚藏用詩集 一卷 集外詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->譚藏用詩集 一卷
<!--ti:-->集外詩 一卷
</h2>
<!--ed:-->江蘇巡撫採進本
<p>
<!--no:-->舊本題唐譚用之撰。用之字藏用。其履貫時代。不見於史。新唐書藝文志。載有譚藏用詩一卷。次於劉言史黃滔之前。全唐詩亦載用之詩一卷。謂爲五代末人。而宋史文苑傳。又云開寶初有穎贄劉從義。善爲文章。張翼譚用之。善爲詩。張之翰善箋啓。則又當爲宋初人。厲鶚宋詩紀事。遂系之於宋。衆說紛紛。莫能考定。今此集前題姑蘇吳岫家藏本悉依宋鈔十一字。後有譚氏子孫札一通。稱集本元人鈔宋版。鈔書家珍藏。罕行於世云云。是其書當出於明之中葉。而全唐詩所載之七律四十首。則別爲集外詩。附之於後。蓋亦其子孫所題。以別於本集者。然自宋以來。閱數百年。收藏者從未著錄。而忽得於吳岫家。又集外諸詩。皆本於唐詩鼓吹。當時郝天挺所選錄。已不爲少。乃無一篇出於本集。其故頗不可解。且反覆檢勘。頗多疑竇。如經歷官名。不特唐百官志所無。卽宋代亦未曾置。至元時始有此職。而集中夢祝直詩。乃有忽夢潯州祝經歷句。其可疑者一也。又吳眞人奉旨求賢詩。不似唐人語。考元時有道士吳全節。被遇成宗仁宗英宗。封崇文宏道眞人。見於元史。而延祐中嘗命眞人王壽衍求訪道行之士。與此所云奉旨求賢者。情事相近。似當爲吳全節作。其可疑者二也。又集中贈胡守詩。鋪敍時事極詳。其大略云。因思閩廣閒。壤地有深阻。兇豪據深洞。老幼負戈弩。幸逢天子聖。元帥復神武。詔書一日下。海內盡歌舞。橫算罷舟車。求賢復科舉。而金盤山詩。又有貞元紀年。案貞元爲德宗年號。距唐末百餘歲。時代大不相及。而證諸唐書。亦無閩廣作亂之事。惟元史載成宗元貞元年。昭賀藤邕澧全衡柳吉贛南安等處蠻寇竊發。二年上思州叛賊黃勝許攻剽水口思光寨。其後屢見於本紀。似與閩廣兇豪之語相合。而仁宗皇慶二年。始行科舉。與求賢復科舉語亦相近。蓋元代未嘗有此制。仁宗始法古舉行。故謂之復。若唐則科舉一代不絕。不可謂之復矣。貞元年號。恐當是元貞之譌。特元貞盡二年。而此作七年。爲不相符耳。其可疑者三也。又送趙容詩云。武林楊柳舊依依。甲第樓臺有是非。莫道天涯龍已化。但看雲際鶴還飛。其意似指南宋之亡。若唐末五代時。則錢氏據有臨安。勢方全盛。安得有此語。其可疑者四也。豈用之遺集。散佚殘闕。其子孫剽他人所作。攙雜其閒。以足卷帙。故牴牾如是歟。<br/>
</p></body>
</html>