<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 皇霸文紀 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->皇霸文紀 十三卷
</h2>
<!--ed:-->浙江巡撫採進本
<p>
<!--no:-->明梅鼎祚編。鼎祚輯陳隋以前之文。編爲文紀。以配馮惟訥詩紀。此編上起古初。下迄於秦。故曰皇霸。文紀乃其書之第一集也。洪荒以降。書契莫詳。事尚無徵。况其文字傳於後者。非漢代緯書之依託。卽戰國諸子之寓言。一槩裒存。遂不免一眞百僞。至集古錄博古圖考古圖。所列諸銘名姓時代。半屬臆求。點畫偏㫄。多縁附會。劉楊異釋。薛鄭殊音。而確定爲某商某周。編之簡牘。實爲失於闕疑。甚至簉磬銘六十三字。惟錄篆文。尤乖體例。他如穆天子傳詩序之類。本各自爲書。亦登文集。則錄所不當錄。屈原楚詞。惟載三篇。則刪所不當刪。何致之僞岣嶁碑。楊愼之僞石鼓文。竝出近代。漫無考證。大横庚庚之兆。且以漢文誤入之。皆輯錄之疏。不可據爲典要。然網羅繁富。周秦以前之作。莫備於斯。蕪雜之中。菁英不乏。陸機所謂雖榛楛之勿翦。亦蒙茸於集翠者也。故病其濫。而終取其博焉。<br/>
</p></div></body>
</html>