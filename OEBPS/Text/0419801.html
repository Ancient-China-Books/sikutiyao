<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部四十二
<!--sf:-->總集類四
</font><h2>
<!--ti:-->古今詩刪 三十四卷
</h2><p>
<!--no:-->明李攀龍編。攀龍有詩學事類。已著錄。是編爲所錄歷代之詩。毎代各自分體。始於古逸。次以漢魏南北朝。次以唐。唐以後繼以明。多錄同時諸人之作。而不及宋元。蓋自李夢陽倡不讀唐以後書之說。前後七子。率以此論相尚。攀龍是選。猶是志也。江淹作雜擬詩。上自漢京。下至齊梁。古今咸列。正變不遺。其序有曰。蛾眉詎同貌。而倶動於魄。芳草寧共氣。而皆悦於魂。又曰。世之諸賢。各滯所迷。莫不論甘而忌辛。好丹而非素。豈所謂通方廣恕。好遠兼愛。然則文章派別。不主一途。但可以工拙爲程。未容以時代爲限。宋詩導黃陳之派。多生硬杈椏。元詩沿溫李之波。多綺靡婉弱。論其流弊。誠亦多端。然鉅製鴻篇。亦不勝數。何容刪除兩代。等之自鄶無譏。王士禎論詩絕句有曰。鐵崖樂府氣淋漓。淵穎歌行格儘奇。耳食紛紛說開寶。幾人眼見宋元詩。其殆爲夢陽輩發歟。且以此選所錄而論。唐末之韋莊李建勳。距宋初閲歳無多。明初之劉基梁寅。在元末吟篇不少。何以數年之內。今古頓殊。一人之身。薫蕕互異。此眞門戸之見。入主出奴。不縁眞有限斷。厥後摹擬剽竊。流弊萬端。遂與公安竟陵。同受後人之詬厲。豈非高談盛氣。有以激之。遂至出爾反爾乎然明季論詩之黨。判於七子。七子論詩之旨。不外此編。錄而存之。亦足以見風會變遷之故。是非蜂起之由。未可廢也。流俗所行。別有攀龍唐詩選。攀龍實無是書。乃明末坊賈。割取詩刪中唐詩。加以評註。別立斯名。以其流傳旣久。今亦別存其目。而不錄其書焉。
</p><br/></div></body></html>