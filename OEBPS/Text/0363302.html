<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 康齋文集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->康齋文集 十二卷
</h2>
<!--ed:-->江蘇周厚堉家藏本
<p>
<!--no:-->明吳與弼撰。與弼字子傅。謝川人。天順元年。以忠國公石亨薦。徵至京師。授左春坊左諭德。辭不就職。詔行人護送歸。事蹟具明史儒林傳。其集初刻於撫州。凡四卷。歲久漫漶。此本乃崇禎壬申江南提學副使陳維新所刻。分爲詩七卷。奏疏書雜著一卷。序一卷。記一卷。目錄一卷。跋贊銘啓墓誌墓表祭文一卷。其詩自永樂庚寅。至正統辛酉。皆編年。以下則有洪都稾。遊金陵稾。適上饒稾。金臺往復稾。西遊稾。適閩稾。東遊稾。東遊饒州稾諸名。而所註某稾止此之後。又有附贅之詩。蓋亦以編年續入者也。與弼出處之閒。物論頗有異同。尹直作瑣綴錄詆之尤力。雖不免恩怒之口。然爲石亨作族譜。跋稱天順戊寅。七月二十一日門下士崇仁吳與弼拜觀。其文今載十二卷中。決非尹直所竄入。陳維新序。引薛瑄受知王振爲解。劉世節序。又引孔子欲見佛肸爲解。究不能厭天下之心也。其講學之功。備見於日錄第一條。卽稱乙巳夢見孔子文王。第二條。又稱夢見朱子。後又稱丙子三月初一日。夢訪朱子。五月二十五。夜夢孔子之孫。奉孔子之命來訪。辛巳食後倦寢。夢朱子父子來枉顧。此猶可云向慕之極。因心生象。於理亦或有之。至稱新居栽竹夜歸。其妻亦夢一老人攜二從者。云孔夫子到此相訪。則無乃其妻戲侮弄之。而與弼不覺歟。觀其稱隨處惟歎聖人難學。又稱一味學聖人。克其不似聖人者。其高自位置。眞可謂久假而不歸。烏知其非有也。然與弼之學。實能兼採朱陸之長。而刻苦自立。其及門弟子陳獻章。得其靜觀涵養。遂開白沙之宗。胡居仁得其篤志力行。遂啓餘干之學。有明一代。兩派遞傳。皆自與弼倡之。其功未可以盡沒。其詩文亦皆淳實近理。無後來滉漾恣肆之談。又不得以其急於行道。躁於求名。遂幷其書而詆之也。<br/>
</p></body>
</html>