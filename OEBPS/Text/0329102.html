<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 忠穆集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部九
<!--sf:-->別集類九
</font><h2>
<!--ti:-->忠穆集 八卷
</h2>
<!--ed:-->永樂大典本
<p>
<!--no:-->宋呂頤浩撰。頤浩字元直。其先樂陵人。徙齊州。中進士第。徽宗時歷官至河北都轉運使。高宗南渡。起知揚州。兩入政府。同中書門下平章事。後以少傅醴泉觀使致仕卒贈太師秦國公。諡忠穆。事蹟具宋史本傳。頤浩集凡十五首。見於陳振孫書錄解題宋史藝文志者竝同。舊本久佚。惟永樂大典。頗散見其遺篇。裒而輯之。尚得文一百三十七首。詩詞五十八首。今重爲排輯。勒成八卷。頤浩在相位時。顓肆自用。力排李綱李光諸人。創立月樁錢貽東南患。深爲公論所不與。然宣和伐燕之役。頤浩隨轉運奏燕山河北危急五事。請議長久之策。一時稱其切直。至建炎中苗傅劉正彥爲逆。頤浩與張浚倡義勤王。卒平內難。又少長西北兩邊。於軍旅頗爲嫻習。其應詔上戰守諸策。載於徐夢莘三朝北盟會編者。大約皆謂和議之必不可成。而勸高宗爲乘機進取之計。凡分兵策應機宜。條畫頗備。雖都督江淮。迄未建恢復之績。不能盡酬其所言。然較張浚之迂謬寡謀。媢嫉誤國。富平諸役流毒蒼生者。則固有閒矣。集中上時政一書。乃作於靖康初年。能預決金兵之必來。諄諄以遷避爲說。亦復具有先見。而本傳獨未及此事。是亦足以補史闕也。書錄解題。又稱集後三卷。皆燕魏雜記。蓋頤浩在河北時所作。今祇存二十九條。於古蹟頗有典據。又其集在孝宗時。嘗付兩浙漕司鏤版。詳見其子搢所作謝表中。今與頤浩配享省劄一通。竝附於末。以備稽核焉。<br/>
</p></body>
</html>