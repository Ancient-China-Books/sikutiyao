<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->俗語 一卷
</h2><p>
<!--no:-->不著撰人名氏。錄古今諺語及方言。標其原始。凡經史小學諸書。皆見援據。其採自說部者。竝各註書名於其下。雖釋常言。而考證頗近於古。然如釋大夫稱主。引左傳及國語。而周禮以主得民之文。反不見引。則錄傳而遺經。又釋郡君縣君。引元品官母妻四品贈郡君五品贈縣君。然考漢武帝尊王太后母爲平原君。平原漢郡。則封郡君之制。已始於漢。又武帝封金王孫女號修成君。修成漢縣。則封縣君之制。亦始於漢。是書僅載元品官。則引後而遺前。又論音韻。謂北人以步爲布。爲方音之謬。不知周禮註酺步可以通讀。春秋釋文蒲圃之圃一作布音。是四音且可竝轉。況步布之通爲一韻。不過讀有輕重耳。此由昧於古讀。故未得通方之旨也。
</p><br/></div></body></html>