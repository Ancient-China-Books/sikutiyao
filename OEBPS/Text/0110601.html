<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 尚史 一百七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->尚史 一百七卷
</h2>
<!--ed:-->兵部侍郞紀昀家藏本
<p>
<!--no:-->國朝李鍇撰。鍇字鐵君。鑲白旗漢軍。卷首自署曰襄平。考襄平爲漢遼東郡治。今爲盛京遼陽州地。蓋其祖籍也。康熙中鄒平馬驌作繹史。採摭百家雜說。上起鴻荒。下迄秦代。仿袁樞紀事本末之體。各立標題。以類編次。凡所徵引。悉錄原文。雖若不相屬。而實有端緒。鍇是編以驌書爲稿本。而離析其文。爲之翦裁連絡。改爲紀傳之體。作世系圖一卷。本紀六卷。世家十五卷。列傅五十八卷。繫六卷。表六卷。志十四卷。序傳一卷。仍於每段之下。各註所出書名。其遺文瑣事。不入正文者。則以類附註於句下。蓋體例準諸史記。而排纂之法。則仿路史而小變之。自序謂始事於雍正庚戌。卒業於乾隆乙丑。閱十六載而後就。其用力頗勤。考古來漁獵百家。勒爲一史。實始於司馬遷。今觀史記諸篇。其出遷自撰者。率經緯分明。疎密得當。操縱變化。惟意所如。而其雜採諸書以成文者。非唯事迹異同。時相牴牾。亦往往點竄補綴。不能隱斧鑿之痕。知鎔鑄衆說之難也。此書一用舊文。翦裁排比。使事迹聯屬。語意貫通。體如詩家之集句。於歷代史家。特爲創格。較鎔鑄衆說爲尤難。雖運掉或不自如。組織或不盡密。亦可云有條不紊矣。至於晉逸民傳中列杜蕢狼瞫鉏麑提彌明靈輒。逆臣傳中列趙穿而不列趙盾。亂臣傳中列郤芮瑕呂飴甥。嬖臣傳中列頭須魯。列女傳中列施氏婦。予奪多所未允。又諸國公子。皆別立傳。而魯宋蔡曹莒邾六國。則雜列諸臣中。叛臣傳中。加巫狐庸叛楚入吳。吳楚兩見。公山不狃叛魯入吳。吳魯兩見。已爲重出。而屈巫見於楚。不見於晉。苗賁皇見於晉。不見於楚。又復自亂其例。如斯之類。不一而足。亦未能一一精核。固不必爲之曲諱焉。<br/>
</p></div></body>
</html>