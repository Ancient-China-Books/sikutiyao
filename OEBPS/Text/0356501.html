<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->麗則遺音 四卷
</h2><p>
<!--no:-->元楊維楨撰。維楨東維子集。不載所作古賦。鐵崖文集中。亦僅有土圭蓮花漏記里鼓車三作。而他賦概未之及。是集爲賦三十有二首。皆其應舉時私擬程試之作。乃維楨門人陳存禮所編。而刊版於錢塘者。至正二年。維楨自爲之序。其後漸佚不傳。明史藝文志中。備錄維楨著述書目。亦無是集之名。明末常熟毛晉。偶得元乙亥科湖廣鄉試荊山璞賦一册。而是集實附卷末。始爲重刻以行。其荊山璞賦五首。幷綴錄於後。以存其舊。元代設科。例用古賦。行之旣久。亦復剽竊相仍。末年尤甚。如劉基龍虎臺賦。以場屋之作。爲世傳誦者。百中不一二也。維楨才力富健。回飇馳霆激之氣。以就有司之繩尺。格律不更。而神采迥異。遽擬諾詩人之賦。雖未易言。然在科舉之文。亦可云卷舒風雲。吐納珠玉者矣。
</p><br/></div></body></html>