<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十三 小說家類存目一 續世說 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->續世說 十卷
</h2>
<!--ed:-->兵部侍郞紀昀家藏本
<p>
<!--no:-->舊本題唐隴西李垕撰。前有俞安期序。稱其書出自梁谿。安茂卿以宋本翻雕未及印行而歿。後三年安期復得焦竑藏本。更爲校正成完書。又稱其書唐志不經見。通考所列續世說。載宋至五代事者。又孔平仲所撰。實非此書。何良俊撰語林。文徵明爲作序。王世貞又删語林。補世說。皆不言曾見此書。疑其贗作。而終以宋本紙墨古闇。中闕宋諱爲據。今考其書。惟取李延壽南北二史所載碎事。依世說門目編之。而增以博洽介潔兵策驍勇游戲釋教言驗志怪感動癡弄凶悖十一門。別無異聞。可資考據。蓋卽安期輩依託爲之。詭言宋本。其序中所設之疑。正以防後人之攻詰。明代僞書。往往如是。所謂欲蓋而彌彰也。<br/>
</p></div></body>
</html>