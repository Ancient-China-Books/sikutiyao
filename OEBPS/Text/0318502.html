<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 乖崖集 十二卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->乖崖集 十二卷
<!--ti:-->附錄 一卷
</h2>
<!--ed:-->衍聖公孔昭煥家藏本
<p>
<!--no:-->宋張詠撰。詠事蹟具宋史本傳。其集宋代有兩本。一本十卷。見於趙希弁讀書附志。所稱錢易墓誌李畋語錄附於後者是也。一本十二卷。見於陳振孫書錄解題。所稱郭森卿宰崇陽刻此集。舊本十卷。今增廣幷語錄爲十二卷者是也。此本前有森卿序。蓋卽振孫所見之本。序稱於世刻中增詩八篇。別附以韓琦神道碑。王禹偁送宰崇陽序。李燾祠堂記。項安世北峯亭記。今檢勘竝合。惟所稱删次年譜。別爲一卷者。則已不見。蓋傳寫有所脫佚矣。詠兩莅益州。爲政恩威竝用。吏民畏服。平日剛方尚氣。有巖巖不可犯之節。其文乃疏通平易。不爲嶄絕之語。其詩亦列名西崑體中。（案西崑酬唱十七人。詠名在第十一。）其聲賦一首。窮極幽渺。梁周翰至歎爲一百年不見此作則亦非無意於爲文者。特其光明俊偉。發於自然。故眞氣流露。無雕章琢句之態耳。案韓琦神道碑。稱詠與邑人傅霖友善。登第後與傅詩。有巢由莫相笑。心不爲輕肥之句。今集中乃作七言。琦蓋節用其意。故與集本不合。又案陳輔之詩話。稱蕭林之知溧陽時。張乖崖召食。見几案一絕句云。獨恨太平無一事。江南閒殺老尚書。蕭改恨作幸字。且言公功高身重。姦人側目。以此與公全身。乖崖曰。蕭弟一字之師也云云。今考集中游趙氏西園詩末聯云。方信承平無一事。淮陽閒殺老尚書。詩中旣無恨字幸字。亦不作江南字。且七津而非絕句。則輔之所記。乃傳聞譌異之詞。又靑箱雜記。載詠贈官妓小英歌。今不見集中。其詩詞意凡劣。決非詠之所爲。殆亦吳處厚誤採鄙談。不足據也。<br/>
</p></div></body>
</html>