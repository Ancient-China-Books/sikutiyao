<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 分類補註李太白集 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->分類補註李太白集 三十卷
</h2>
<!--ed:-->通行本
<p>
<!--no:-->宋楊齊賢集註。而元蕭士贇所删補也。杜甫集自北宋以來。註者不下數十字。李白集註。宋元人所撰輯者。今惟此本行世而已。康熙中吳縣繆曰芑。翻刻宋本李翰林集。前二十三卷爲歌詩。後六卷爲雜著。此本前二十五卷爲古賦樂府歌詩。後五卷爲雜文。且分標門類。與繆本目次不同。其爲齊賢改編。或士贇改編。原書無序跋。已不可考。惟所輯註文。則以齊賢曰士贇曰互爲標題以別之。故猶可辨識。註中多徵引故實。兼及意義。卷帙浩博。不能無失。唐覲延州筆記。嘗摘士贇註寄遠詩第七首。滅燭解羅衣句。不知出史記滑稽傳淳于髠語。乃泛引謝瞻曹植諸詩。又如臨江王節士歌。齊賢以爲史失其名。士贇則引樂府遊俠曲證之。不知漢書藝文志臨江王及愁思節士歌。原各爲一篇。自南齊陸厥。始併作臨江王節士歌。後來庾信杜甫俱承其誤。白詩亦屬沿譌。齊賢等不爲辨析。而轉以爲史失名。此類俱未爲精核。然其大致詳贍。足資檢閱。中如廣武戰場懷古一首。士贇謂非太白之詩。釐置卷末。亦具有所見。其於白集。固不爲無功焉。齊賢字子見。舂陵人。士贇字粹可。寧都人。宋辰州通判立等之子。篤學工詩。與吳澄相友善。所著有詩評二十餘篇。及冰崖集。俱已久佚。獨此本爲世所共傳云。<br/>
</p></div></body>
</html>