<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 迪功集 六卷 坿談藝錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->迪功集 六卷
<!--st:--><font size="-1">坿</font>談藝錄 一卷
</h2>
<!--ed:-->兩淮鹽政採進本
<p>
<!--no:-->明徐禎卿撰。禎卿有翦勝野聞。已著錄。其平生論詩。宗旨。見於談藝錄。及與李夢陽第一書。如云古詩三百。可以博其源。遺篇十九。可以約其趣。樂府雄高。可以勵其氣。離騷深永。可以裨其思。然後法經而植旨。繩古以崇辭。或未盡臻其奧。吾亦罕見其失也。又云繩漢之武。其也猶至於魏。宗晉之體。其弊也。不可以悉據。其所談仍北地摹古之門徑。特夢陽才雄而氣盛。故枵張其詞。禎卿慮澹而思深。故密運以意。當時不能與夢陽爭先。日久論定。亦不與夢陽俱廢。蓋以此也。王士禎居易錄。稱黃庭堅自定其詩爲精華錄。僅三百首。禎卿自定迪功集。亦三百首。此本凡樂府四十四首。贈荅詩十六首。遊覽詩二十五首。送別詩四十首。寄憶詩二十一首。咏懷詩十二首。題詠詩二十一首。哀挽詩三首。共一百八十二首。不足三百之數。而五卷以下。則爲雜文二十四篇。題正德庚辰刊。前有李夢陽顧璘序。竝稱六卷。當是原本。不知何以與士禎所言不符。豈士禎所見。別有一本歟。毛先舒詩辨坻曰。昌穀迪功集外。復有徐迪功外集。皇甫子安爲序而刻之者。又有徐氏別稾五集。曰鸚鵡編。焦桐集。花閒集。野興集。自慙集。又曰迪功集。是所自選。風骨最高。外集殊復奕奕。集桐多近體最疵。鸚鵡多學六朝。閒雜晚唐。有竹枝楊柳之韻。花閒文章江左家家玉。煙月揚州樹樹花。於詩爲小乘。入詞亦苦於不稱。他如花閒打散雙蝴蝶。飛過牆兒又作團。詠柳花詩云。轉眼東風有遺恨。井泥流水是前程。便是詞家情語之最云云。今不盡可見矣。<br/>
</p></div></body>
</html>