<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 紹陶錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->紹陶錄 二卷
</h2>
<!--ed:-->江蘇巡撫採進本
<p>
<!--no:-->宋王質撰。質有詩總聞。已著錄。質於淳熙中奉祠山居。以陶潛陶宏景皆棄官遺世。其同時唐汝舟鹿何。可繼其風。因作此書。上卷載栗里華陽二譜。而各摘其遺文遺事爲題。別爲詞以詠之。下卷紀唐鹿事。而附以林居詠物之詩。其曰山友詞者。皆詠山鳥。曰水友詞者。皆詠水鳥。曰山友續詞者。皆詠山草。曰水友續詞者。皆詠水草。曰山水友續詞者。則雜詠禽蟲諸物。蓋質以耿直忤時。阨於權倖。晚歲欲絕人逃世。故以鳥獸草木爲友。蓋亦發憤之作。舊於雪山集外別行。國朝康熙中。商邱宋犖。嘗摘錄其山友諸詞。分爲五卷。改題曰林泉結契。亦取其有寄懷塵外之致也。今觀錄中諸作。雖惟意所云。往往不甚入格。然人品旣高。神思自別。誦其詞者。賞之於酸鹹之外可矣。<br/>
</p></body>
</html>