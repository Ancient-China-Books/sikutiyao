<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 愚谷集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->愚谷集 十卷
</h2>
<!--ed:-->山東巡撫採進本
<p>
<!--no:-->明李舜臣撰。舜臣字茂欽。號愚谷。又號未邨居士。山東樂安人。嘉靖癸未進士。官至太僕寺卿。是集詩四卷。曰部署稾。曰金陵稾。曰江西稾。曰歸田稾。文六卷。前有王世貞孔天允二序。詩格雅飭。而頗窘於邊幅。所長所短。皆在於斯。文皆古質。而稍覺有意謹嚴。或剷削太過。故王世貞嘗有體製纖小之譏。然於時北地信陽之學。盛行於世。方以鉤棘塗飾相高。而舜臣獨以樸直存古法。其序記多名論。而西橋逸事狀一篇。觸張璁桂萼之鋒。直書不諱。文出之日。天下咋舌。抑亦剛正之士矣。據集所載諸序。所著有易卦辱言。詩序考。毛詩出。比禮經。讀春秋。左傳考例。穀梁三例。左傳讀。古文考。三經考。籀文考。六經直音諸書。今皆未見。然亦足見其文有根柢也。<br/>
</p></body>
</html>