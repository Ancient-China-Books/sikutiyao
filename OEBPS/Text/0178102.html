<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 文淵閣書目 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->文淵閣書目 四卷
</h2>
<!--ed:-->內府藏本
<p>
<!--no:-->明楊士奇編。士奇有三朝聖諭錄。已著錄。是編前有正統六年題本一通。稱各書自永樂十九年南京取來。一向於左順門北廊收貯。未有完整書目。近奉旨移貯文淵閣東閣。臣等逐一打點淸切。編置字號。寫完一本。總名文淵閣書目。請用廣運之寶。鈐識備照。庶無遺失。蓋本當時閣中存記册籍。故所載書多不著撰人姓氏。又有册數而無卷數。惟略記若干部爲一櫉。若干櫉爲一號而已。考明自永樂閒。取南京藏書送北京。又命禮部尚書鄭賜。四出購求。所謂鋟版十三。鈔本十七者。正統時尚完善無闕。此書以千字文排次。自天字至往字。凡得二十號。五十櫉。今以永樂大典對勘。其所收之書。世無傳本者。往往見於此目。亦可知其儲庋之富。士奇等承詔編錄。不能考訂撰次。勒爲成書。而徒草率以塞責。較劉向之編七略。荀勗之敍中經。誠爲有愧。然考王肎堂鬱岡齋筆麈。書在明代。已殘闕不完。王士禎古夫于亭雜錄。亦載國初曹貞吉爲內閣典籍。文淵閣書散失殆盡。貞吉檢閱。見宋槧歐陽修居士集八部。無一完者。今閱百載。已散失無餘。惟藉此編之存。尚得略見一代祕書之名數。則亦考古所不廢也。舊本不分卷數。黃虞稷千頃堂書目作十四卷。不知所據何本。殆傳寫者以意分析。今釐定爲四卷云。<br/>
</p></div></body>
</html>