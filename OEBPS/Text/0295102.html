<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 宣室志 十卷 補遺 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->宣室志 十卷
<!--ti:-->補遺 一卷
</h2>
<!--ed:-->內府藏本
<p>
<!--no:-->唐張讀撰。陳振孫書錄解題。稱讀字聖朋。唐書藝文志。載讀建中西狩錄十卷。註曰讀字聖用。朋用字形相近。義亦兩通。未詳孰是也。深州陸澤人。舊唐書附見其祖張薦傳中。稱其登進士第。有俊材。累官至中書舍人。禮部侍郞。典貢舉時。稱得士。位終尚書左丞。新唐書藝文志。則稱爲僖宗時吏部侍郞。高彥休唐闕史。亦稱張侍郞讀。爲員外郞張休復之子。<span class="jiazhu">案舊唐書作希復。</span>牛僧孺之外孫。年十九。登進士第。不言其爲吏部禮部。以典貢舉之文證之。蓋新唐書爲誤矣。是書所記。皆鬼神靈異之事。豈以其外祖牛僧孺嘗作元怪錄。讀少而習見。故沿其流波歟。補遺一卷。舊本併題讀撰。然諸家書目皆無之。疑刊刻者摭他書所引。載於後也。宣室之義。蓋取漢文帝宣室受釐。召賈誼問鬼神事。然鬼神之對。雖在宣室。而宣室之名。實不因鬼神而立。取以題誌怪之書。於義未當。特久相沿習不覺耳。今特附訂其失。庶讀者有考。無相沿用焉。<br/>
</p></div></body>
</html>