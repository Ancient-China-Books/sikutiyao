<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十 雜史類存目三 明寶訓 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十
<!--sf:-->雜史類存目三
</font><h2>
<!--ti:-->明寶訓 四十卷
</h2>
<!--ed:-->江蘇巡撫採進本
<p>
<!--no:-->明萬歷壬寅南京禮部郞中陳治本工部郞中呂允昌禮部主事朱錦等所刊。蓋裒合歷朝官撰之本。以爲一編者也。原本洪武六卷。成於永樂十六年。永樂十五卷。洪熙二卷。均成於宣德五年。宣德十二卷。成於正統三年。正統十二卷。成於成化三年。成化十卷。成於宏治四年。宏治十卷。成於正德四年。正德十卷。成於嘉靖四年。嘉靖二十四卷。成於隆慶五年。隆慶八卷。成於萬歷二年。皆有當時御製序。純紀一百一十三卷。此本四十卷。治本等所合併也。建文本無實錄。景泰雖有實錄。而未修寶訓。故所刊止於十朝。英宗一朝。併入天順年事。總以正統標名。殊乖體例。蓋當時官書。本題廟號。而治本等彙刻。改題年號。以從簡易。旣不可一書兩名。遂總題爲正統也。其書皆自實錄撮出。分類編載。門目大同小異。皆以貞觀政要爲式云。<br/>
</p></div></body>
</html>