<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十八 地理類存目一 閱史津逮 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十八
<!--sf:-->地理類存目一
</font><h2>
<!--ti:-->閱史津逮 無卷數
</h2>
<!--ed:-->江西巡撫採進本
<p>
<!--no:-->國朝朱約淳撰。約淳字博成。餘姚人。順治辛丑進士。官泰安縣知縣。是書以閱史不諳地理。無由識其形勢。乃考訂往牒。正其舛譌。各繪以圖。前有自序。稱首禹貢。從其朔也。職方所載。代有殊名。作歷代疆域圖十有一。海寓瓜分。英雄角逐。作歷代割據圖八。行臺分建。元創明因。作省會圖十有七。玉門西限。長城北起。作九邊圖十有一。羌人畢至。百粤胥通。作鎭番圖二。鎭蠻圖三。神京都燕。輸將及焉。作漕河海運圖各一。古河北播。今通淮泗。作黃河圖一。文命四敷。明堂咸享。作域外圖九。旣有省會。必詳分野。作天文圖一。今考其省會圖內。有北直隸南直隸等圖。福建省圖。尚無臺灣澎湖。蓋成於明之末年。入國朝未及改修云。<br/>
</p></div></body>
</html>