<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 三國志辨誤 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->三國志辨誤 三卷
</h2>
<!--ed:-->兩淮鹽政採進本
<p>
<!--no:-->不著撰人名氏。亦莫詳時代。蘇州府志。載陳景雲字少章。吳江縣學生。長洲人。少從何焯遊。博通經史。淹貫羣籍。長於考訂。凡譌謬處。能剖析毫芒。所著書凡九種。其四爲三國志校誤。似卽此書。然考義門讀書記。中有何焯所校三國志三卷。其魏志楊阜傳。阜嘗見明帝。著帽披縹稜半褏袖一條。稱褏袖古今字。少章疑下一字衍。檢宋書五行志果然云云。此書不載此條。則又似非景雲作。疑不能明。闕所不知可也。三國志簡質有法。古稱良史。而牴牾亦所不免。如孫權之攻合肥。魏吳二志先後不同。當時已爲孫盛所議。明以來南北監本。傳寫刊刻。脫誤尤多。是書所辨陳書及裴注之誤。凡魏志二十八條。蜀志八條。吳志二十一條。其閒於字之譌異者。如三少帝紀定陵侯繁。繁當作毓。少府褒。褒當作袤之類。於文之倒置者。如正元二年八月戊辰。不當在辛未後之類。於正文與注淆亂者。如王肅傳評末附劉寔語。本裴注所引之類。於原本之闕佚者。如徐詳不當附胡綜傳之類。並參校異同。各有根據。雖所辨僅數十條。不能如何焯書校正之詳。而不似焯之泛作史評。又大抵以前後文互相考證。參以後漢書晉書。不能如杭世駿書徵據之博。而亦不似世駿之蔓引雜說。其抉摘精審之處。要不減三劉之於西漢書。吳縝之於五代史也。<br/>
</p></div></body>
</html>