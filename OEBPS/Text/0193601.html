<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修程晉芳家藏本

<div id="text"><font size="-1">
<!--fi:-->子部三
<!--sf:-->儒家類三
</font><h2>
<!--ti:-->溫氏母訓 一卷
</h2><p>
<!--no:-->明溫璜錄其母陸氏之訓也。璜初名以介。字于石。號石公。後以夢兆改今名。而字曰寶忠。烏程人。崇禎癸未進。官徽州府推官。事蹟附見明史邱祖德傳。乾隆四十一年。賜諡忠烈。璜有遺集十二卷。此書其卷末所附錄語。雖質直而頗切事理。末有跋語。不署名氏。稱原集繁重。不便單行。乃錄出再付之梓。案璜於順治乙酉起兵。與金聲相應。以拒王師。凡四閱月城破。抗節以死。其氣節震耀一世。可謂不愧於母教。又高承埏忠節錄。載璜就義之日。慨然語妻茅氏早曰。吾生平學爲聖賢。不過求今日處死之道耳。因繞屋而走。茅氏曰。君之遲留。得無以我及長女寶德在乎。時女已寢。母呼之起。女問何爲。母曰死耳。女曰諾。卽延頸受死。璜手刃之。茅氏亦臥床。引頸待刃。璜復所死。乃自剄。知其家庭之閒。素以名教相砥勵。故皆能臨難從各容如是。非徒託之空言者矣。故雖女子之言。特錄其書於儒家。示進之也。
</p><br/></div></body></html>