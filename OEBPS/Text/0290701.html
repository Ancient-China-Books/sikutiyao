<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 後山談叢 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->後山談叢 四卷
</h2>
<!--ed:-->內府藏本
<p>
<!--no:-->宋陳師道撰。師道字無己。後山其別號也。彭城人。以薦爲棣州教授。徽宗時官至祕書省正字。事蹟具宋史文苑傳。陸游老學菴筆記。頗疑此書之僞。又以爲或其少時作。然師道後山集。前有其門人魏衍附記。稱談叢詩話。別自爲卷。則是書實出師道手。又第四卷中。記蘇軾卒時。太學諸生爲飯僧。考軾卒於徽宗建中靖國元年六月。師道亦以是年十一月二十九日。從祀南郊。感寒疾卒。則末年所作。非少年所作審矣。洪邁容齋隨筆。議其載呂許公惡韓范富一條。丁文簡陷蘇子美以撼杜祁公一條。丁晉公賂中使沮張乖厓一條。張乖厓買田宅自污一條。皆爽其實。今考之良信。然邁稱其筆力高簡。必傳於後世。不云他人所贗託。邁去師道不遠。且其考證不草草。知陸游之言。未免失之臆斷也。<br/>
</p></div></body>
</html>