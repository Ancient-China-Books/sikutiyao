<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
</font><h2>
</h2><p>
<!--na:-->右春秋類。一百十八部。一千五百七十六卷。（內十部無卷數。）皆附存目。
<!--na:-->案明科舉之例。諸經傳註。皆因元制用宋儒。然程子作春秋傳未成。朱子又未註春秋。以胡安國學出程子。張洽學出朱子。春秋遂定用二家。蓋重其所出之淵源。非眞有見於二人之書。果勝諸家也。後張傳以文繁漸廢。胡傳竟得孤行。則又考官舉子共趨簡易之故。非律令所定矣。且他經雖限以一說。立言猶主經文。春秋一經。則惟主發揮傳義。其以經文命題。不過傳文之標識。知爲某公某年某事而已。觀張朝瑞貢舉考。備列明一代試題。他經皆具經文首尾。惟春秋僅列題中兩三字。如盟密夾谷之類。其視經文不爲輕重可知矣。是春秋雖列在學官。實以胡傳當一經。孔子特擁其虛名而已。經義之荒。又何足怪乎。欽定春秋傳說彙纂。總括衆說。折衷聖言。凡安國迂謬之談。悉一一駁正。此足見是非之公。終有不能強掩者矣。今檢校遺書。於明代說春秋家。多所刊削。庶不以科舉俗學。蝕聖經之本旨云爾。
</p><br/><br/></div></body></html>