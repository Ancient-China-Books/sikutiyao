<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->衞濟寶書 二卷
</h2><p>
<!--no:-->舊本題東軒居士撰。不著名氏。陳振孫書錄解題。宋史藝文志。皆列其目爲一卷。世閒久無傳本。惟永樂大典內尚有其文。並原序一篇。稱予家藏癰疽方論二十二篇。圖證悉具。可傳無窮。故記之曰家傳衞濟寶書。序中具述方論之所自來。而復言憑文註解。片言隻字。皆不妄發云云。然則是書所載。本以經驗舊方。裒輯成帙。惟中閒註語。乃東軒居士所增入耳。又別有董璉序一篇。紀其得此書於妻家汪氏始末。中有乾道紀年。知東軒居士。尚當爲孝宗以前人。特其姓名終不可考。至徐文禮不過校正刊行。而所作後序。亦有舉諸家治法集成一書之語。乃當時坊本售名欺世之陋習。不足信也。其書首列論治諸條。皆設爲問答之詞。原序以爲傳之不老山高先生。其說頗荒誕不可稽。而剖晰精微。深中奧妙。實非有所師授者不能。其後臚列諸方。附以圖說。於藥物之修製。鍼灸之利害。抉摘無遺。多後來醫流所未見。謹因其舊文。掇拾排比。析爲上下二卷。著之於錄。以備醫家之一種。其乳癰軟癤二門。則別系之卷末。俾各從其類焉。
</p><br/></div></body></html>