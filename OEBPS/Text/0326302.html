<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 竹友集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->竹友集 十卷
</h2>
<!--ed:-->編修汪如藻家藏本
<p>
<!--no:-->宋謝薖撰。薖字幼槃。臨川人。宋史藝文志。陳振孫書錄解題。載薖竹友集。俱作十卷。而世所行本止四卷。又有詩無文。蓋流僅存。已多闕佚。此本乃明謝肇淛從內府鈔出。凡古詩四卷。律詩三卷。雜文三卷。與宋時卷數相合。蓋猶舊本。卷末有紹興壬申撫州州學教授建康苗昌言題識。稱二謝文集合三卷。邦之學士。欲刊之而未能。朝議大夫趙士鵬。來守是邦。始命勒其書於學宮。以稱邦人之美意。詳其詞氣。蓋與謝逸溪堂集同時授梓。故呂本中原跋。亦總二集而言之也。本中稱薖詩似謝元暉。不免譽之太過。劉克莊詩話。則謂薖視逸差苦思。而合元暉者亦少。王士禎居易錄。又謂薖在江西派中。亦淸逸可喜。然涪翁沈雄剛健之氣。去之尚遠。所評騭俱爲不誣。士禎又極稱其顏魯公祠堂十八學士圖諸長歌。及尋山紅葉半旬雨。過我黃花三徑秋二句。靡靡江蘺只喚愁一詩。持論亦屬允當。至所稱挼挲蕉葉展新綠。從臾榴花開晚紅。瘦藤拄下萬峯頂。老鶴來歸千歲巢。則殊不盡薖所長。葢一時興到之言。非篤論也。<br/>
</p></div></body>
</html>