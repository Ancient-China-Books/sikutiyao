<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十三 目錄類存目 述古堂書目 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->述古堂書目 無卷數
</h2>
<!--ed:-->浙江巡撫採進本
<p>
<!--no:-->國朝錢曾撰。曾此編乃其藏書總目。所列門類。瑣碎宂雜。全不師古。其分隸諸書。尤舛謬顚倒。不可名狀。較讀書敏求記。更無條理。如楊伯嵒九經補韻。乃摭九經之字。以補禮部韻略。非九經音釋。而列之於經。玉篇龍龕手鏡篇海從古正文。皆字書也。而列之韻學。嘯堂集古錄。乃博古圖之類。而列之六書。東觀餘論。乃雜編題跋。寶章待訪錄。乃蒐求書畫。而列之於金石。班馬異同。兩漢刊誤補遺。後漢書年表。乃正史之支流。兩漢博聞乃類書。唐闕史乃小說。而列之雜史。資治通鑑入正史。而所謂編年一門。乃收甲子紀元之類。政和五禮新儀入禮樂。而大金集禮入政刑。五木經李翺所作。本爲博戲。禁扁王士點所作。雜記宮殿。而均入之營造。東國史略之類入外夷。而高麗圖經。眞臘風土記。安南志略。越嶠書。西洋番國志。又入別志。澉水志本地理。而入之於掌故。釋名本小學。而入之雜子。伯牙琴本別集。入蜀記本傳記。而入之小說。土牛經本五行。而入之鳥獸。帝範唐太宗作。而入之疏諫。容齋五筆本說部。羣書歸正集本儒家。滄海遺珠本總集。而入之類書。詩律武庫本類書。滄浪吟卷本別集。而入之詩話。文章軌範本總集。而入之詩文評。大抵但循名目。不檢本書。鄭樵所譏。以樹萱錄入農家者。殆於近之。至於以汪藻浮溪文粹爲汪應辰。以王燾外臺祕要爲林億。撰人乖舛者。尤不可以毛擧。曾號多見古書。而荒謬至此。眞不可解之事矣。<br/>
</p></body>
</html>