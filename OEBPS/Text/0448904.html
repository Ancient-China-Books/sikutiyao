<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 瓊林雅韻 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->瓊林雅韻 無卷數
</h2>
<!--ed:-->編修勵守謙家藏本
<p>
<!--no:-->明寧王權編。權有漢唐祕史。已著錄。是書凡分十九韻。大抵襲周德淸中原音韻體例。一穹窿。二邦昌。三詩詞。四丕基。五車書。六泰階。七仁恩。八安閒。九𧤗鸞。十乾元。十一蕭韶。十二珂和。十三嘉華。十四硨〓。十五淸寧。十六周流。十七金琛。十八潭巖。十九慊謙。與中原音韻十九韻。大略相似。特異其名耳。惟中原音韻第十韻。標曰先天。而此書第十韻。則標曰乾元。遂取元韻之半。入於一先。又是書毎韻皆取平聲二字以括三聲。而第六韻泰階泰字。則兼用去聲。是自亂其例。至云北方無入聲。以入聲附平上去三聲之後。與中原音韻體例全合。而亦微有不同。如第四韻曰丕基。其後附悔字。謂去聲作上聲。而中原音韻第四韻後。不載此條。考悔字作上聲。其在紙韻。則有詩不我以其後也悔可證。其在麌韻。則有陸機凌霄賦悔與旅爲韻可證。周德淸於此條。似乎失收。然曲韻自用方音。不能據古韻爲增減。權之所補。亦知其一而不知其二也。<br/>
</p></div></body>
</html>