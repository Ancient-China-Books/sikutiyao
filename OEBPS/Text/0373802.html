<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->豐溪存稾 一卷
</h2><p>
<!--no:-->舊本題唐呂從慶撰。前有任啓運所撰小傳。稱從慶字世膺。大梁人。從其祖伸官於金陵。廣明元年黃巢攻金陵。從慶走歙之堨田。及朱溫篡唐。遂遁居旌德萬山中。隱居不仕。稱唐遺民。至南唐時乃卒。年九十七。其集歷代史志書目。皆不著錄。此本爲乾隆庚申。其裔孫積祚所刊。稱其從叔高祖元進所手錄。黃之雋邵泰儲大文皆爲之序。稱其湮沒八百年而始顯。然其書晚出。授受源流。渺不可考。越宋元明至今。忽傳於世。論者頗以爲疑。其詩如賊警之何以慰時匆。遊多寶寺之先供座佛歆。村徑卽景之啼烏斷還仍。及長此樂淸礽。草堂坐雨之憊黍轉餘精。薄暮步村徑之飛蟲摶澗舞。鳴鵲抱巢修。醉臥田閒里人扶歸之垂手引模糊。咏菊之風雨困秋曦。皆不似晚唐五代人語。又其中有懷嚴子陵前輩一題。案李肇國史補。稱進士互相推敬。謂之先輩。無稱人以前輩之事。杜甫詩畫手看前輩。吳生遠擅場。又前輩飛騰入。餘波綺麗爲。亦僅用爲詞藻。無稱人以某前輩之事。況遠隔千年。忽被此目。唐人諸集。實未前聞。又春雪往柵山題中有敲詩驢子背上語。案賈島咏推敲二字不定。見唐摭言。鄭綮言詩思在灞橋風雪中驢子背上。見唐詩紀事。在今日則爲故典。在唐末猶爲近事。不應從慶用之。且稱吟詩爲推敲。已屬割裂。至改爲敲詩。明以前人實無此語。疑爲贗鼎。蓋亦有由矣。
</p><br/></div></body></html>