<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 禹貢錐指 二十卷 圖 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十二
<!--sf:-->書類二
</font><h2>
<!--ti:-->禹貢錐指 二十卷
<!--ti:-->圖 一卷
</h2>
<!--ed:-->浙江巡撫採進本
<p>
<!--no:-->國朝胡渭撰。渭有易圖明辨。已著錄。其生平著述甚夥。而是書尤精力所專注。康熙乙酉。恭逢聖祖仁皇帝南巡。曾呈御覽。蒙賜耆年篤學扁額。稽古之榮。至今傳述。原本標題二十卷。而首列圖一卷。其中卷十一卷十四皆分上下。卷十三分上中下。而中卷又自分上下。實共爲二十六卷。其圖凡四十有七。如禹河初徙再徙。及漢唐宋元明河圖。尤考究精密。書中體例。亞經文一字爲集解。又亞一字爲辨證。歷代義疏及方志輿圖。搜采殆徧。於九州分域。山水脈絡。古今同異之故。一一討論詳明。宋以來傅寅程大昌毛晃而下。注禹貢者數十家。精核典膽。此爲冠矣。至於陵谷遷移。方州分合。數千年內往往不同。渭欲於數千載後。皆折衷以定一是。如郭璞注山海經。臨渝驪成已兩存碣石之說。渭必謂文穎所指臨渝爲是。漢地理志所指驪成爲非。終無確驗。又九江一條。堅守洞庭之說。不思九江果在洞庭南。則經當曰九江孔殷。江漢朝宗于海矣。徐文靖之所駁。恐渭亦不能再詰也。千慮一失。殆不屑闕疑之過乎。他若河水不知有重源。則由其時西域未平。無由徴驗。又所引酈道元諸說。經注往往混淆。則由傳刻舛譌。未覩善本。勢之所限。固不能執爲渭咎矣。<br/>
</p></body>
</html>