<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 竹軒雜著 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->竹軒雜著 六卷
</h2>
<!--ed:-->永樂大典本
<p>
<!--no:-->宋林季仲撰。季仲字懿成。永嘉人。登進士第。歷官太常少卿。知婺州。自號蘆山老人。嘗僑居暨陽。集中又自稱濟南林某者。蓋其祖貫也。宋史不爲立傳。其行事不可概見。惟陳振孫書錄解題。稱季仲以趙鼎薦入朝。奏疏沮和議得罪。仲熊叔豹季貍其弟也。皆知名云云。今案集中與趙僕射書。有相公過聽引而置諸朝。鹿鹿三年。蔑有報稱之語。傳趙鼎薦引之說合。惟沮和議一疏。已不見於集中。其得罪貶讁之事。遂略而弗顯集中又有祭德和弟察和弟諸文據所云同祖所出兄弟八人者。知其兄弟甚多。而仲熊叔豹之名。亦已不可復考。然宋史趙鼎傳。稱鼎之再相。嘗奏言今淸議所與。如劉大本胡寅呂本中常同林季仲之流。陸下能用之乎。是季仲在紹興中。實負淸流重望。故集中劄子。雖所存無幾。而多力持正論。深切時弊之言。其趙鼎南遷以後所與簡牘數篇。無不反覆慰藉。詞意諄摯。交道之篤。尤可概見。又庚溪詩話。稱季仲頗喜爲詩。語佳而意新。今觀所作。雖邊幅稍狹。已近江湖一派。而筆力挺拔。其淸雋亦可喜也。集本十五卷。世久失傳。論宋代人物者。或不能知其姓氏。今從永樂大典中。搜輯編綴。釐爲詩一卷。文四卷。用存其概。且爲略考本末。附著於此。俾不至無聞於後焉。<br/>
</p></div></body>
</html>