<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 滄浪詩話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->滄浪詩話 一卷
</h2>
<!--ed:-->內府藏本
<p>
<!--no:-->宋嚴羽撰。羽有詩集。已著錄。此書或稱滄浪吟卷。蓋閩中刊本。以詩話置詩集之前爲第一卷。故襲其詩集之名。實非其本名也。首詩辨。次詩體。次詩法。次詩評。次詩證。凡五門。末附與吳景僊論詩書。大旨取盛唐爲宗。主於妙悟。故以如空中音。如象中色。如鏡中花。如水中月。如羚羊挂角。無迹可尋。爲詩家之極則。明胡應麟比之達摩西來。獨闢禪宗。而馮班作嚴氏糾繆一卷。至詆爲囈語。要其時宋代之詩。競渉論宗。又四靈之派方盛。世皆以晚唐相高。故爲此一家之言。以救一時之弊。後人輾轉承流。漸至於浮光掠影。初非羽之所及知。譽者太過。毀者亦太過也。錢曾讀書敏求記。又摘其九章不如九歌。九歌哀郢尤妙之語。以爲九歌之內無哀郢。詆羽未讀離騷。然此或一時筆誤。或傳寫有譌。均未可定。曾遽加輕詆。未免佻薄。如趙宦光於六書之學。固爲弇陋。然說文長箋。引虎兕出於柙句。誤稱孟子。其過當在鈔胥。顧炎武作日知錄。遽謂其未讀論語。豈足以服其心乎。<br/>
</p></body>
</html>