<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十一 地理類存目四 潞水客談 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十一
<!--sf:-->地理類存目四
</font><h2>
<!--ti:-->潞水客談 一卷
</h2>
<!--ed:-->兩淮鹽政採進本
<p>
<!--no:-->明徐貞明撰。貞明字孺東。一曰伯繼。貴溪人。隆慶辛未進士。官至尚寶司少卿。其官工科給事中時。上疏言畿甸水利。大旨開西北之溝洫。以省東南之漕運。廷議不行。會以他事外謫太平府知事。不能再疏理前說。乃於通州旅次。作此書。設爲賓主問答之辭。以盡疏中之義。前有萬歷丙子張元忭序。又有俞均重刊序。及王祖嫡題詞。末有李世遠王一鶚二書。李楨米鴻謨二跋。皆盛推之。然其後貞明復官還朝。更申前請。廷議用其策。旣命貞明領之。迄不能成功而罷。又明史汪應蛟傳。載應蛟巡撫保定時。奏興畿輔水利。工部尚書楊一魁。贊成其事。神宗報許。後亦卒不能行。蓋持是議者。皆妄冀水利一興。旣北方之粟足供倉儲。可以省南方之漕運。而不知古今異勢。南北異宜。書生紙上之言。固未可概見諸實事也。<br/>
</p></div></body>
</html>