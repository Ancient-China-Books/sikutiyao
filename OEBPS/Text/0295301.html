<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->甘澤謠 一卷
</h2><p>
<!--no:-->唐袁郊撰。晁公武讀書志云。載譎異事九章。咸通中久雨臥疾所著。陳振孫書錄解題。述其自序云。以春雨澤應。故有甘澤成謠之語。以名其書。此本爲毛晉所刊。云得之華陰楊儀。篇數與讀書志合。然但有儀序。而無郊自序。儀序稱郊爲唐祠部郞中。考新唐書宰相世系表。郊字子乾。官至虢州剌史。不知儀何所據也。書影曰。甘澤謠別自有書。今楊夢羽所傳。皆從他書鈔撮而成。僞本也。或曰夢羽本未出時已有鈔太平廣記二十餘條。爲甘澤謠以行者。則夢羽本又贗書中之重儓矣。今考書影所稱夢羽卽儀之字。其所稱先出之一本。今未之見。錢希言獪園薄明經爲魚一條。稱嘗見唐人小說有甘澤謠。載魚服記甚詳。今此本無魚服記。豈希言所見。乃先出一本耶。然據此本所載。與太平廣記所引者。一一相符。則兩本皆出廣記。不得獨指儀本爲重儓。又裒輯散佚。重編成帙。亦不得謂之贗書。所論殊爲未允。其書雖小說家流。而瑣事軼聞。往往而在。如杜甫飲中八仙歌。葉夢得避暑錄話。謂惟焦遂不見於書傳。今考此書陶峴條中。實有布衣焦遂。而絕無口吃之說。足以證師古僞註之謬。是亦足資考證。不盡爲無益之談矣。
</p><br/></div></body></html>