<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 御定佩文齋書畫譜 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->御定佩文齋書畫譜 一百卷
</h2>
<p>
<!--no:-->康熙四十七年聖祖仁皇帝御定。書畫皆興於上古。而無考辨工拙之文。考辨工拙。蓋自東漢以後。其初惟論筆法。其後有名姓品第。有收藏著錄。有題跋古迹。有辨證眞僞。其書或傳或不傳。其兼登衆說彙爲一編。則自張彥遠法書要錄歷代名畫記始。唐以後沿波繼作。記載日繁。然大抵各據見聞。弗能賅備。我聖祖仁皇帝。久道化成。游心翰墨。御製書畫題跋。輝煌奎藻。册府垂光。復詔發中祕之藏。蒐羅編輯。一一親爲裁定。勒成是編。凡論書十卷。論畫八卷。歷代帝王書二卷。畫一卷。書家傳二十三卷。畫家傳十四卷。無名氏書六卷。畫二卷。御製書畫跋一卷。歷代帝王書跋一卷。畫跋一卷。歷代名人書跋十一卷。畫跋七卷。書辨證二卷。畫辨證一卷。歷代鑒藏十卷。分門列目。徵事考言。所引書凡一千八百四十四種。每條之下。各註所出。用張鳴鳳桂故桂勝董斯張吳興備志之例。使一字一句。必有所徵。則前後條貫。無所重複。亦無所牴牾。又似呂祖謙家塾讀詩記。裒合衆說。各別姓名。而鎔貫翦裁。如出一手。非惟尋源竟委。殫藝事之精微。卽引據詳賅。義例精密。抑亦考證之資糧。著作之軌範也。<br/>
</p></body>
</html>