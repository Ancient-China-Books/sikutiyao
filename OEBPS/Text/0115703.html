<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 庚申外史 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->庚申外史 二卷
</h2>
<!--ed:-->編修汪如藻家藏本
<p>
<!--no:-->明權衡撰。衡字以制。號葛溪。吉安人。元末兵亂。避居彰德黃華山。明初歸江西。寓居臨川以終。是書見於明史藝文志者。卷目與此相合。陳繼儒嘗刻入祕笈。佚脫譌舛。殆不可讀。此乃別行鈔本。猶當日原帙也。所紀皆元順帝卽位以後。二十八年治亂大綱。時順帝猶未追諡。以其庚申年生。故稱之曰庚申帝。又元史亦尚未修。故別名曰史外見聞錄。所言多與元史相合。於宮庭構煽盜賊縱橫之事。皆能剖析端委。至於順帝誅博囉。<span class="jiazhu">原作孛羅。今改正。</span>與秀才徐思畚謀之。博囉誅。思畚不受賞逃去。及危素爲權臣草詔諸事。皆他書所不載。惟其中稱順帝爲瀛國公子一條。最爲無稽。厥後袁忠徹著之於文集。寧王權載之於史略。程敏政又選忠徹之文入明文衡。錢謙益又引余應之詩。證實寧王權之說。其端實自此書發之。蓋元之中葉。宋遺民猶有存者。因虞集草詔。有託歡特穆爾非明宗之子一語。遂造此言。以洩其怨。明人又讎視元人。遂附合而盛傳之。核以事實。渺無可據。實爲荒誕之尤。非信史也。書前別附一序。稱洪武二年。迪簡受命。訪庚申帝史事云云。不著其姓。詳其文。乃庚申帝大事紀序。非此書之序。後人移綴此書中耳。考王褘造邦勳賢錄。稱劉迪簡宜春人。國初徵授尚賓副使。則迪簡當爲劉姓。又考黃溥閒中今古錄。稱劉尚賓集庚申帝大事紀。則此序爲劉迪簡大事紀序。明矣。<br/>
</p></div></body>
</html>