<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 伯牙琴 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->伯牙琴 一卷
</h2>
<!--ed:-->浙江巡撫採進本
<p>
<!--no:-->宋鄧牧撰。牧字牧心。錢塘人。宋亡不仕。至元己亥。入洞霄。止於超然館。沈介石爲營白鹿山房居之。後無疾而逝。牧與謝翱周密等友善。二人皆抗節遯迹者。嘗爲翱作傳。爲密作蠟屐集序。而翱傳叙交情尤篤。翱之臨卒。適牧出遊。翱作詩。有謝豹花開桑葉齊。戴勝芉生藥草肥。九鎖山人歸不歸之句。九鎖山人。牧別號也。其志趣可想見矣。密放浪山水。著癸辛雜識諸書。每述宋亡之由。多追咎韓賈。有黍離詩人。彼何人哉之感。翱西臺慟哭記諸作。多慷慨悲憤。發變徵之音。牧則惟寓屋壁記。逆旅壁記二篇。稍露繁華消歇之感。餘無一詞言及興亡。而實侘傺幽憂。不能自釋。故發而爲世外放曠之談。古初荒遠之論。宗旨多涉於二氏。其君道一篇。竟類許行竝耕之說。吏道一篇。亦類老子剖斗折衡之旨。蓋以宋君臣湖山遊宴。紀綱叢脞。以致於亡。故有激而言之。不覺其詞之過也。是集爲牧所自編。皆滔滔淸辨。而不失修潔。非晚宋諸人所及。前有自序。後有自跋。以知音難遇。故以伯牙琴爲名。跋稱詩文六十餘篇。此本惟文二十四篇。併序跋爲二十六。蓋佚其詩一卷也。末又附沖天觀記。超然館記。淸眞道院碑記三篇。題曰補遺。而淸眞道院碑記。末有大德四年庚子錢塘鄧牧記。集賢直學士趙孟頫書字。知後人從石刻鈔入。非集所本有。自跋稱平生爲文不止此。是一證矣。<br/>
</p></div></body>
</html>