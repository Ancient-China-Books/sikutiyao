<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十三 小說家類存目一 蹇齋瑣綴錄 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->蹇齋瑣綴錄 八卷
</h2>
<!--ed:-->浙江范懋柱家天一閣藏本
<p>
<!--no:-->明尹直撰。直有明良交泰錄。已著錄。是書所載。多明代掌故。於內閣尤詳。於同時仕宦黜陟恩怨報復之由。亦頗縷悉。而好惡之詞。或所不免。其醜詆吳與弼。不遺餘力。案明史儒林傳。載與弼至京師。李賢推之上坐。以賓師禮事之。編修尹直至。令坐於側。直大慍。出卽謗與弼。及與弼歸。知府張璝謁見不得。大恚。募人代其弟投牒訟與弼。立遣吏攝之。大加侮慢。始遣還。編修張元禎。不知其始末。遺書誚讓。有上告素王。正名討罪。豈容先生。久竊虛名語。直復筆其事於瑣綴錄。又言與弼跋石亨族譜。自稱門下士。士大夫用此訾與弼。又載顧允成之言。以爲好事者爲之。然與弼求名太急。實有矜心作意。刻畫聖人之處。觀其日錄。約略可見。直之所記。當亦有所激而然歟。其論續通鑑綱目一條。謂宋太宗燭影斧聲之事。由陳桱誤增李燾之文。李燾又誤改文瑩之語。則考證頗詳云。<br/>
</p></body>
</html>