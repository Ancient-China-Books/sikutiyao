<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 古今南華內篇講錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->古今南華內篇講錄 十卷
</h2>
<!--ed:-->浙江巡撫採進本
<p>
<!--no:-->題林屋洞藏書。不著撰人名氏。亦不著時代。卷一爲南華旨要。皆言註莊之大旨。其第五節云。洞庭今日首提虛用其言何徵。亦惟得宗印於雲莊先師。卷二以莊子寓言一篇。升冠於諸篇前。有小序云。洞庭山縹緲峯林屋洞天。夢蝶易師。從蕙谿老農。學易於天都峯。嘗會門弟子。詳說南華反約旨要。弟子三林輩。因記錄師語。著爲成書。而南華旨要中。又有莊子至今二千年語。以長曆推之。當爲明末國初人也。卷三爲逍遙遊。卷四爲齊物論。卷五爲養生主。卷六爲人閒世。卷七爲德充符。卷八爲大宗師。卷九爲應帝王。卷十爲天下。蓋以寓言爲莊子前序。以天下爲莊子後序。而內七篇之次第。亦先後不同。其說以郭象註爲今本。以向秀註爲古本。然秀註經典釋文尚引之。而陳氏書錄解題。已稱亡佚。宋以來諸家書目。皆不著錄。不知何由見之。且古人一書無兩序。其有序者。必附於末。最可考者。呂氏春秋之序在十二紀末。史記自序。漢書序傳。揚雄太玄法言。王符潛夫論。袁康越絕書。下至劉勰之文心雕龍。諸序亦皆在書末。此以前序後序。指爲古本。是用後世之例。推測三代。其爲依託無疑。又唐書藝文志。稱唐天寶元載。尊莊子爲南華眞經。而此乃云加之南華之名。吾茲未之聞焉。意者郭子歟。向子歟。其在後之人歟。吾無聞焉耳矣。烏在其見古本也。<br/>
</p></body>
</html>