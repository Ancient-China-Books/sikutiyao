<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十七
<!--sf:-->別集類十七
</font><h2>
<!--ti:-->秋崖集 四十卷
</h2><p>
<!--no:-->宋方岳撰。岳字巨山。號秋崖。歙縣人。紹定五年進士。淳祐中爲趙葵參義官移知南康軍。以杖舟卒忤荊帥賈似道。後知袁州。又忤丁大全。被劾罷歸。其集世有二本。一爲秋崖新稾。凡三十一卷。乃從宋寶祐五年刻本影鈔。一爲秋崖小稾。凡文四十五卷。詩三十八卷。乃明嘉靖中其裔孫方謙所刊。今以兩本參校。嘉靖本所載較備。然寶祐本所有而嘉靖本所無者。詩文亦尚各數十首。又有別行之本。題曰秋崖小簡。較之本集。多書札六首。謹删除重複。以類合編。併成一集。勒爲四十卷。岳才鋒凌厲。洪焱祖作秋崖先生傳。謂其詩文四六。不用古律。以意爲之。語或天出。可謂兼盡其得失。要其名言雋句。絡繹奔赴。以駢體爲尤工。可與劉克莊相爲伯仲。集中有在淮南與趙葵書。舉葵馭軍之失。辭甚切直。亦不失爲忠告。至葵兄范爲帥失律。致襄陽不守。所係不輕。而其罪亦非小。岳以居葵幕府之故。乃作書曲爲寬解。載之集中。則未免有愧詞矣。
</p><br/></div></body></html>