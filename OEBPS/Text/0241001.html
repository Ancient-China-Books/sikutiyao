<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 品茶要錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->品茶要錄 一卷
</h2>
<!--ed:-->安徽巡撫採進本
<p>
<!--no:-->宋黃儒撰。儒字道輔。陳振孫書錄解題作道父者。誤也。建安人。熙寧六年進士。此書不載於宋史藝文志。明新安程百二始刊行之。有蘇軾書後一篇。稱儒博學能文。不幸早亡。雲其文見閣本東坡外集。上元焦竑因錄附其後。然東坡外集實僞本。（說詳集部本條下。）則此文亦在疑信閒也。書中皆論建茶。分爲十篇。一採造過時。二白合盜葉。三入維。四蒸不熟。五過熟。六焦釜。七壓葉。八淸膏。九傷焙。十辯壑源沙溪。前後各爲總論一篇。大旨以茶之採製烹試。各有其法。低昂得失。所辨甚微。園民射利售欺。易以淆混。故特詳著其病以示人。與他家茶錄惟論地產品目及烹試器具者。用意稍別。惟東溪試茶錄內有茶病一條。所稱鳥蔕白合蒸芽必熟諸語。亦僅略陳端緒。不及此書之詳明。錄存其說。亦可以互資考證也。<br/>
</p></body>
</html>