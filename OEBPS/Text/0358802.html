<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 眉菴集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->眉菴集 十二卷
</h2>
<!--ed:-->安徽巡撫採進本
<p>
<!--no:-->明楊基撰。基字孟載。其先嘉州人。祖官吳中。因家焉。始爲張士誠記室。洪武初起爲榮陽縣知縣。歷官山西按察使。尋以事奪官。輸作卒於工所。明史文苑傳。附載高啓傳中。史稱基少以鐵笛歌爲楊維楨所稱。與高啓張羽徐賁號明初四傑。其詩頗沿元季穠纖之習。都穆南濠詩話。摘其佳句十二聯。其所品題。得失參半。李東陽懷麓堂詩話。謂孟載春草詩最傳。然綠迷歌扇。紅襯舞裙。已不能脫元詩氣習。至簾爲看山盡捲西。更過纖巧。春來簾幙怕朝東。直豔詞耳。故徐泰詩談。謂其天機雲錦。自然美麗。獨時出纖巧。不及高啓之沖雅。王世貞藝苑巵言。謂其情至之語。風雅掃地。朱彝尊靜志居詩話。亦摘其詩語類詞者至數十聯。而獨推重其五言古體。然近體之佳者。亦自淸俊流逸。雖不能方駕靑邱。要非餘子所及也。集初爲鄭鋼版行。成化中吳人張習重刻。嘉州江朝宗爲之序。習爲後志云。<br/>
</p></div></body>
</html>