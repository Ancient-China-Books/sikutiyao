<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十三 書類存目一 書疑 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十三
<!--sf:-->書類存目一
</font><h2>
<!--ti:-->書疑 九卷
</h2>
<!--ed:-->內府藏本
<p>
<!--no:-->宋王柏撰。顧炎武日知錄。稱爲元儒王柏。考柏以度宗咸淳十年卒。未嘗入元。炎武偶誤也。柏字會之。號魯齊。金華人。受業於何基之門。基黃榦弟子。榦又朱子壻也。故托克托等脩宋史。以朱子之故。列柏於道學傳中。然柏之學。名出朱子。實則師心。與朱子之謹嚴絶異。此其辯論尚書之文也。尚書一經。疑古文者。自吳棫朱子始。<span class="jiazhu">見朱子語錄。</span>併今文而疑之者。自趙汝談始。<span class="jiazhu">見陳振孫書錄解題。</span>改定洪範。自龔鼎臣始。<span class="jiazhu">見所作東原錄。</span>改定武成。自劉敝始。<span class="jiazhu">見七經小傳。</span>其併全經而移易補綴之者。則自柏始。考漢書載劉向以中古文校歐陽大小夏侯三家經文。酒誥脱簡一。召誥脱簡二。率簡二十五字者。脱亦二十五字。簡二十二字者。脱亦二十二字。文字異者七百有餘。脱字數十云云。此言脱簡之始也。然向既校知脱簡自必一一改正。必不聽其仍前錯亂。又惟言酒誥脱簡一。召誥脱簡二。則其餘併無脱簡可知。亦非篇篇悉有顛倒。且一簡。或二十五字。或二十二字。具有明文。則必無全脱一章一段之事。而此二十餘字之中。亦必無簡首恰得句首。簡尾恰得句尾。無一句割裂不完之事也。柏作是書。乃動以脱簡爲辭。臆爲移補。其併舜典於堯典。刪除姚方興所撰二十八字。合益稷於皋陶謨。此有孔穎達正義可據者也。以大禹謨皋陶謨爲夏書。此有左傳可據者也。以論語咨爾舜二十二字。補舜讓於德弗嗣之下。其爲堯典本文。抑或爲他書所載。如鬻子述帝王遺語之類。已不可知。<span class="jiazhu">案鬻子所述帝王遺語。今本不載。見賈誼新書所引。</span>以孟子勞之來之二十二字。補敬敷五教在寬之下。則孟子明作堯言。柏乃以爲舜語。已相矛盾。然亦尚有論語孟子可據也。至於堯典皋陶謨說命武成洪範多士多方立政八篇。則純以意爲易置。一概託之於錯簡。有割一兩節者。有割一兩句者。何脱簡若是之多。而所脱之簡。又若是之零星破碎。長短參差。其簡之長短廣狹。字之行款疎密。茫無一定也。其爲師心杜撰。竄亂聖經。已不辨而可知矣。其所辨說。如謂盤庚之言。所欠者理明辭達。又信泰誓序十有一年之說。謂武王承祖父之餘慶。藉友邦之歸心。氣焰既張。體貌且盛。改元紀年。視紂猶諸侯。後世曲爲覆護。反生荊棘。又謂大誥寧王貽我大寶龜西土有大艱人亦不靖之語。無異唐德宗奉天之難。諉之於定數。是排斥漢儒不已。併集矢於經文矣。豈濂洛關閩諸儒。立言垂教之本旨哉。托克托等脩宋史。乃與其詩疑之說。並特錄於本傳。以爲美談。何其寡識之甚乎。<br/>
</p></div></body>
</html>