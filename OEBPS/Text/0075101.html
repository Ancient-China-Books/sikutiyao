<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十六
<!--sf:-->四書類二
</font><h2>
<!--ti:-->大學證文 四卷
</h2><p>
<!--no:-->國朝毛奇齡撰。是書備述諸家大學改本之異同。首列註疏本。大學之眞古本也。次列漢熹平石經本。有錄無書。以原本不傳。且考驗舊文。知卽今註疏之本。故不複列。次爲魏正始石經本。卽豐坊所依託者。仍列於前。從其所僞之時代也。次爲明道程子改本。次爲伊川程子改本。次爲朱子改本。皆錄全文。次爲王柏改本。次爲季本改本。次爲高攀龍改本。卽崔銑改本。次爲葛寅亮改本。皆僅列其異同之處。而不錄全文。漢以來專門之學。各承師說。但有字句訓詁之異。無人敢竄亂古經。鄭元稱好改字。特註某當作某耳。不敢遽變其字也。費直始移周易。杜預始移左傳。但析傳附經耳。亦未敢顛倒經文也。自劉敞考定武成。列之七經小傳。儒者視爲故事。遂寖以成風。大學一篇。移掇尤甚。譬如增減古方。以治今病。不可謂無裨於醫療。而亦不可謂卽扁鵲倉公之舊劑也。奇齡備列諸本。使沿革秩然。亦足以資考證。蓋一則欲綱目分明。使學者易於致力。一則欲章句不易。使古經不至失眞。各明一義。固可以並行不悖耳。
</p><br/></div></body></html>