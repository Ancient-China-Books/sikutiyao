<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 御定平定準噶爾方略前編 五十四卷 正編 八十五卷 續編 三十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->御定平定準噶爾方略前編 五十四卷
<!--ti:-->正編 八十五卷
<!--ti:-->續編 三十三卷
</h2>
<p>
<!--no:-->乾隆三十七年大學士傅恆等恭撰奏進。凡分三編。考準噶爾部落。系出元阿魯台。譯語轉音。故稱厄魯特。太祖高皇帝時。嘗遣使入貢。世祖章皇帝時。錫以封爵。俾自領其衆。迨噶爾丹肆其豕心。侵擾喀爾喀諸部。聖祖仁皇帝親討平之。北邊於以敉寧。其姪策妄阿拉布坦。先與噶爾丹構釁。跳而西遁。跧伏伊黎。後生息漸蕃。稍爲邊患。由我聖祖仁皇帝世宗憲皇帝屢申撻伐。折其逆萌。澤旺阿拉布坦之子噶爾丹策凌。震我天聲。始戢鋒受命。我皇上化周六幕。威惠交孚。示以綏柔。許通貢市。用廣幬載之仁。後達瓦齊戕噶爾丹策凌之子喇嘛達爾札屬。擁衆自立。部曲不附。紛紛然內向款關。準噶爾遂大亂。是書前編五十四卷。所紀自康熙三十九年七月乙未。至乾隆十七年九月壬申。卽詳述其緣起也。嗣杜爾伯特台吉策凌策凌烏巴什輝特台吉阿睦爾撤納等。先後來歸。籲請天討。以人心之大順。如帝分之式臨。特詔六師。分行兩道。降蕃負弩。忭舞前驅。餘黨倒戈。騈羅膜拜。兵不血刃。五月而定伊黎。俘達瓦齊於圖爾滿。旣而阿睦爾撤納豺狼反噬。旋見函顱。波羅尼都霍集占梟獍齊鳴。亦隨獻馘。天山南北。桴鼓不鳴。展拓黃圖。凡二萬餘里。是書正編八十五卷。所紀自乾隆十八年十一月甲戌。至二十五年三月戊申。卽備錄其始末也。至續編三十三卷。則乾隆二十五年三月庚戌以後。至三十年八月乙亥。凡一切列戍開屯。設官定賦。規畫久遠之制。與討定烏什。及絕域諸蕃。占風納賮者。咸載焉。自有書契以來。未有威弧之所震。如是其遠。皇輿之所拓。如是其廓者。亦未有龍沙蔥雪之閒。控制撫綏。一如中冀。如是之制度周詳者。而運籌策於幾先。計久長於事後。一一出睿謨之獨斷。豈非天錫勇知。以光列聖之緒。而貽奕世之謨哉。伏讀是編。知舜德之賓王母。禹迹之被流沙。均不足與聖功比也。<br/>
</p></div></body>
</html>