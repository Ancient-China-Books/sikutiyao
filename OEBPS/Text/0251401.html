<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 尚書故實 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->尚書故實 一卷
</h2>
<!--ed:-->安徽巡撫採進本
<p>
<!--no:-->唐李綽撰。綽仕履未詳。考新唐書宰相世系表。趙郡李氏南祖之後有名綽字肩孟者。爲吏部侍郞舒之曾孫。書中自稱趙郡人。或卽其人歟。是書宋史藝文志凡兩載之。一見史部傳記類。一見子部小說類。而註其下云。綽一作緯。實一作事。今案曾慥類說所引亦明標李綽之名。則作緯者誤矣。自序稱賓護尚書張公。三相盛門。博物多聞。綽避難圃田。每容侍話。凡聆徵引。必異尋常。遂纂集尤異作此書。蓋皆據張尚書之所述也。惟張尚書不著其名。新唐書藝文志沿崇文總目之譌。以張尚書爲卽延賞。晁公武陳振孫已斥其誤。然書中稱嘉貞爲四世祖。又稱嘉祐爲高伯祖。則所謂張尚書者。當在彥遠天保彥修曼容諸兄弟中。其文規次宗乃宏靖子。於嘉貞爲曾孫。不可稱高祖。振孫乃皆以其不登八座爲疑。亦非也。觀其言賓護移知廣陵。又言公除潞州旌節。則必嘗爲揚州刺史昭義節度使者。當以史於天保諸人下。略其官位。遂致無可考耳。其書雜記近事。亦兼考舊聞。如司馬承禎王谷盧元公尉遲迥韋卿材謝眞人淪落衣冠章仇兼瓊郭承嘏諸條。雖頗涉語怪。然如蘭亭敍入昭陵。顧長康畫淸夜遊西園圖。謝赫李嗣眞評畫。百衲琴。戴容刻佛像。碧落碑。狸骨帖。寶章集。靈芝殿佛教屬鬼宿。昌黎生改金根車。謝安無字碑。鄭虔三絕。顧況工畫諸軼事。皆出此書。而墓碑有圓空德政碑。不當有圓空一條。楊子華畫牡丹花。已見北齊一條。晉書寒具一條。省試鶯出谷詩一條。杜牧未爲比部一條。王右軍書千字文一條。尤頗有考證。王楙野客叢書引據最爲博洽。而牡丹引揚子華事。天廚引西園圖事。又引其東方朔一條。證山海經事。皆據爲出典。在唐人小說中。亦因話錄之亞也。惟張宏靖蕭齋記。本爲李約作。原記尚存。而云蕭齋在張氏東都舊第。李商隱僅兩任校書郞。一會太學博士。本傳可考。而云臺儀自大夫以下至監察。通謂之五院御史。唐國歷五院者。惟李商隱張延賞温造三人。皆爲失實。要之瑕不揜瑜。固不以一二小節廢矣。<br/>
</p></div></body>
</html>