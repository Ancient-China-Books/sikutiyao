<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四 儒家類四 雙橋隨筆 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四
<!--sf:-->儒家類四
</font><h2>
<!--ti:-->雙橋隨筆 十二卷
</h2>
<!--ed:-->浙江巡撫採進本
<p>
<!--no:-->國朝周召撰。召字公右。號拙菴。衢州人。康熙初官陝西鳳縣知縣。是編乃其甲寅乙卯閒。值耿精忠搆逆。避兵山中所作。雙橋者。其山中所居地也。卷端標曰受書堂集。而以雙橋隨筆爲子目。殆全書中之一種歟。前有自序。稱老生常談。誠不足採。而藥石之言。原以鍼砭兒輩。與世無關。所自矜者。集中大意。在於信道而不信邪。事人而不事鬼。言理而不言數。崇實而不崇虛。竊以爲獨立之見。若中流一砥云云。雖自詡似乎太過。而所言皆崇禮教。斥異端。於明末士大夫陽儒陰釋。空談性命之弊。尤爲言之深切。於人心風俗。頗有所裨。惟其隨筆記錄。意到卽書。不免於重複宂漫。又適逢寇亂。流離奔走。不免有憤激之詞。是則其學之未粹耳。<br/>
</p></div></body>
</html>