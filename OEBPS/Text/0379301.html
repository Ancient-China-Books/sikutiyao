<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->呆齋集 四十五卷
</h2><p>
<!--no:-->明劉定之撰。定之有易經圖釋。已著錄。是集前稾十六卷。存稾二十四卷。皆分類編錄。如代祀錄。永新人物錄。經筵講章策略。皆在其中。而鄉會三場試卷。亦皆附列。續稾五卷。則成化乙酉以後所作。不復分類。以一歲爲一卷焉。明史本傳。稱定之以文學名。一時嘗有中旨。命製元宵詩。內使卻立以俟。據案伸紙。立成絕句百首。又嘗一日草九制。筆不停書。有質宋人名字者。就列其世次若譜系然。人服其敏博。然其榛楛勿翦。亦由於此。李東陽懷麓堂詩話曰。劉文安公。不甚喜爲詩。縱其學力。往往有出語奇崛。用事精當者。如英廟輓歌。石鐘山歌等篇。皆可誦傳。讀者擇而觀之可也。其言可謂婉而章矣。
</p><br/></div></body></html>