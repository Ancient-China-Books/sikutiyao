<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 竹隱畸士集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部八
<!--sf:-->別集類八
</font><h2>
<!--ti:-->竹隱畸士集 二十卷
</h2>
<!--ed:-->永樂大典本
<p>
<!--no:-->宋趙鼎臣撰。鼎臣字承之。衞城人。自號葦溪翁。元祐閒進士。紹聖中登宏詞科。宣和中以右文殿修撰知鄧州召爲太府卿。其集見於宋史藝文志者四十卷。陳振孫書錄解題云。其孫綱立刊於復州。本百二十卷。刊至四十卷而代去。遂止。是在當時版行者。已非完本。劉克莊後村詩話又云。竹隱集十一卷。多其舊作。暮年詩無棗本。所紀卷目。多寡頗不合。疑克莊所稱十一卷者。乃專指其詩而言也鼎臣宋史無傳。其家世無可考。獨集中有繳進其父元祐末所上河議奏狀一首。今考宋史河渠志。元祐紹聖閒。水官建議回河。獨轉運使趙偁不以爲然。力主北流之議。疏凡數上。言皆切直。與鼎臣奏狀相合。是鼎臣卽偁之子。淵源有自。其後嘗往來大名眞定閒。與蘇軾王安石諸人交好。相與酬和。故所作具有門逕。能力追古人。劉克莊稱其詩。謂材氣飄逸。記問精博。警句巧對。殆天造地設。略不戟人喉舌。費人心目。推挹甚至。今克莊所摘諸句。已多佚其全篇。而卽所存諸詩觀之。工巧流麗。其才實未易及。克莊之言。故非溢美。至其雜文。刻意硏練。古雅可觀。亦非儉陋者所能望其項背。惜原集久經失傳。謹就永樂大典各韻中。蒐採彙輯。勒成二十卷。諸體具備。蔚然可觀。雖未能齊軌蘇黃。然比於唐庚晁補之諸人。則不啻驂之有靳矣。<br/>
</p></body>
</html>