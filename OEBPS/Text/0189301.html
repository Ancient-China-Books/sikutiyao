<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 二程遺書 二十五卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->二程遺書 二十五卷
<!--ti:-->附錄 一卷
</h2>
<!--ed:-->江西巡撫採進本
<p>
<!--no:-->宋二程子門人所記。而朱子復次錄之者也。自程子旣歿以後。所傳語錄。有李籲呂大臨謝良佐游酢蘇昺劉絢劉安節楊迪周孚先張繹唐棣鮑若雨鄒柄暢大隱諸家。頗多散亂失次。且各隨學者之意。其記錄往往不同。觀尹焞以朱光庭所鈔伊川語。質諸伊川。伊川有若不得某之心。所記者徒彼意耳之語。則程子在時所傳。已頗失其眞。（案此事見朱子後序中）故朱子語錄。謂游錄語慢。上蔡語險。劉質夫語簡。李端伯語宏肆。永嘉諸公語絮也。是編成於乾道四年戊子。乃因家藏舊本。復以類訪求附益。略據所聞歲月先後編第。成爲二十五卷。又以行狀之屬八篇。爲附錄一卷。語錄載陳淳閒第九卷介甫言律一條何意。曰伯恭以凡事皆具。惟律不說。偶有此條。遂漫載之。又鄭可學問遺書有古言乾坤不用六子一段如何。曰此一段卻主張是自然之理。又有一段卻不取。又晦菴文集。內有答呂伯恭書。曰遺書節本已寫出。愚意所删去者。亦須用草紙鈔出。逐條略著删去之意。方見不草草處。若暗地删卻。久遠卻惑人云云。今觀書內。如劉安節所錄謹禮者不透須看莊子一條。語涉偏矯。則註云別本所增。又暢大隱所記道豈可離而不可離一條。純入於禪。則註云多非先生語。其去取亦深爲不苟矣。考文獻通考。載遺書卷目。與此本同。而黃震日鈔所載。則至十七卷而止。與此互異。又震所載遺書卷目。呂與叔東見錄。及附東見錄。均次爲第二卷。而此本則次附東見錄爲第三卷。殆傳本有異同歟。至附錄中年譜一篇。朱子自謂實錄。所書文集內外書所載。與凡他書之可證者。震則謂朱子訪其事於張繹范棫孟厚尹焞而成。蓋朱子擧其引證之書。震則擧其參考之人。各述一端。似矛盾而非矛盾也。<br/>
</p></body>
</html>