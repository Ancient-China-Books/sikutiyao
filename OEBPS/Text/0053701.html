<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋考 十六卷
</h2><p>
<!--no:-->宋葉夢得撰。是書於寧宗開禧中。與春秋傳。春秋讞。同刻於南劍州。元程端學作春秋三傳辨疑。多引其說。則當時猶有傳本。自明以來。藏書家皆不著錄。故朱彝尊經義考。注曰已佚。惟永樂大典。頗載其文。以次檢校。尚可得十之八九。今排比綴輯。復勒成書。其書大旨在申明所以攻排三傳者。實本周之法度制作以爲斷。初非有所臆測於其閒。故所言皆論次周典。以求合於春秋之法。其文辨博縱橫。而語有本原。率皆典核。陳振孫書錄解題。稱其辨定考究。無不精詳。殆不誣也。原書前有統論。其後乃列十二公。逐條詮敍。而不錄經文。今悉仍舊例。其卷帙則約略篇頁。輯爲統論三卷。隱公以下。以次編爲十三卷。不復拘宋志三十卷之數。據夢得自序。稱自其讞推之。知吾所正爲不妄。而後可以觀吾考。自其考推之。知吾所擇爲不誣。而後可以觀吾傳。然書錄解題。已先列傳。次列考。次列讞。蓋傳其大綱。而考讞其發明之義疏也。今仍從陳氏之序。次於傳後焉。
</p><br/></div></body></html>