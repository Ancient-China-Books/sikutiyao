<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 楚辭類 欽定補繪離騷全圖 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部一
<!--sf:-->楚辭類
</font><h2>
<!--ti:-->欽定補繪離騷全圖 二卷
</h2>
<p>
<!--no:-->國朝蕭雲從原圖。乾隆四十七年奉敕補繪。雲從字尺木。當塗貢生。考天問序。稱屈原放逐。彷徨山澤。見楚有先王之廟。及公卿祠堂。圖畫天地山川神靈琦瑋佹。及古聖賢怪物異事。因書其壁。呵而問之。是天問一篇。本由圖畫而作。後世讀其書者。見所徵引。自天文地理蟲魚草木。與凡可喜可愕之物。無不畢備。咸足以擴大耳目而窮幽渺。往往就其興趣所至。繪之爲圖。如宋之李公麟等。皆以此擅長。特所畫不過一篇一章。未能賅極情狀。雲從始因其章句。廣爲此圖。當時咸推其工妙。爲之鐫刻流傳。原本所有。祇以三閭大夫鄭詹尹漁父合繪一圖。冠於卷端。及九歌爲九圖。天問爲五十四圖。而目錄凡例所稱離騷經遠遊諸圖。竝已闕佚。香草一圖。則自稱有志未逮。核之楚辭篇什。挂漏良多。皇上幾餘披覽。以其用意雖勤。而脫略不免。特命內廷諸臣。參考釐訂。各爲補繪。於離騷經則分文析句。次爲三十二圖。又九章爲九圖。遠遊爲五圖。九辯爲九圖。招魂爲十三圖。大招爲七圖。香草爲十六圖。於是體物摹神。粲然大備。不獨原始要終。篇無剩義。而靈均旨趣。亦藉以考見其比興之原。仰見大聖人游藝觀文。意存深遠。而雲從以繪事之微。荷蒙宸鑒。得爲大輅之椎輪。實永被榮施於不朽矣。<br/>
</p></body>
</html>