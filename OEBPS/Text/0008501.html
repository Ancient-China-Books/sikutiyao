<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 讀易大旨 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->讀易大旨 五卷
</h2>
<!--ed:-->浙江巡撫採進本
<p>
<!--no:-->國朝孫奇逢撰。奇逢字啓泰。號鍾元。又號夏峯。容城人。前明萬歷庚子舉人。是書乃其入國朝後流寓河南時所作。前有自序。云至蘇鬥始學易。年老才盡。偶據見之所及。撮其體要。以示門人子弟。原非逐句逐字作解。故曰大旨。其門人耿極爲之校訂。末附兼山堂問答。及與三無道人李葑論易之語。別爲一卷。葑雄縣人。奇逢所從學易者也。後奇逢曾孫用正。復取法論易之語。散見他著述者五條。彙冠卷首。題曰義例。跋稱原本序文凡例皆闕。故以是補亡。案奇逢說易不顯攻圖書。亦無一字及圖書。大意發明義理。切近人事。以象傳通一卦之旨。由一卦通六十四卦之義。凡所訓釋。皆先列己說。後附舊訓。其平生之學。主於實用。故所言皆關法戒。有足取焉。<br/>
</p></div></body>
</html>