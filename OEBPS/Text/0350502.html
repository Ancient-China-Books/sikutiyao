<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部二十
<!--sf:-->別集類二十
</font><h2>
<!--ti:-->中菴集 二十卷
</h2><p>
<!--no:-->元劉敏中撰。敏中有平宋錄。已著錄。元史載敏中中菴集二十五卷。文淵閣書目作五册。不著卷數。梁維樞內閣書目。不載其名。則是時官書已佚。明藏書之家。惟葉盛菉竹堂書目。僅著於錄。亦無卷數。黃虞稷千頃堂書目。雖有其名。而獨作三十五卷。與史不符。蓋虞稷所列諸書。乃徧徵各家書目爲之。多未親見其本。故卷數多譌。存佚不確。未可盡援爲據也。蘇天爵元文類中僅載其賀正旦表忠獻王廟碑二首。其他作則不槩見。今從永樂大典所載。蒐羅裒輯。以類編次。尚可得二十卷。則所佚者不過十之二三矣。其詩文率平正通達。無鉤章棘句之習。在元人中亦元明善馬祖常之亞。本傳稱其文理明辭備。韓性原序。亦謂其不藻繢而華。不琢鏤而工。戶樞門鍵。庭旅陛列。進乎古人之作。固不誣也。史稱敏中爲御史時。劾權臣僧格。（原作桑哥。今改正。）爲集賢學士時。上書陳十事。其文今皆不見集中。殆已散佚。集中有星變奏議。皇慶改元奏議。則爲本傳所未及。蓋史佚之。其金石之文。如巴延（原作伯顏。今改正。）廟碑。哈剌哈斯（原作哈剌哈孫。今改正。）沙札該（原作純直海。今改正。）當達里（原作大達立。今改正。）耀珠（原作咬住。今改正。）布哈爾（原作不阿里。今改正。）李唐諸神道碑記。大智全寺碑。罔極寺碑。皆承詔撰述之作。今考元史哈剌哈斯傳。卽用敏中所撰墓碑。然不載其在宗正時。從世皇北巡。猝遇亂突出破敵事。又不載其在中書省時。每退食延見四方賓使。訪以物情得失。吏治否臧。人材顯晦。年穀豐歉。采可行行之數語。又度地置兩倉句。兩字譌爲內字。沙札該傅。亦用敏中碑。而其子當達里。諭降襄陽。取漢口。破婺賊。功不在沙札該下。而沙札該傳末。乃僅附其子昂阿喇（原作昂阿刺。今改正。）名。無一語及當達里事。尤爲舛漏。蓋元史倉猝成書。疎脫實多。不但重複割裂。如顧炎武所譏。則是集之存。併可訂史傳之譌異。不徒貴其文章矣。
</p><br/></div></body></html>