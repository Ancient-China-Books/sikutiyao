<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 事類賦 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->事類賦 三十卷
</h2>
<!--ed:-->內府藏本
<p>
<!--no:-->宋吳淑撰。併自註。淑字正儀。丹陽人。仕南唐爲內史。歸宋薦試學士院。授大理評事。後官至起居舍人。職方員外郞。事蹟具宋史文苑傳。是編乃所作類事之書。卷首結銜稱博士。蓋其進書時官也。前有淑進書狀。稱先進所著一字題賦百首。退惟蕪累。是淑初進此賦二十卷。尚無書名。及奉敕自註。乃增益卷數。定著今稱也。凡天部三卷。歲時部二卷。地部三卷。寶貨部二卷。樂部一卷。服用部三卷。什物部二卷。飲食部一卷。禽部二卷。獸部四卷。草木部果部麟介部各二卷。蟲部一卷。分子目一百。與進狀數合。類書始於皇覽。六朝以前舊笈。據隋書經籍志所載。有失澹遠語對十卷。又有對要三卷。羣書事對三卷。是爲偶句隸事之始。然今盡不傳。不能知其體例。高士奇所刻編珠。稱隋杜公瞻撰者。僞書也。今所見者。唐以來諸本。駢靑妃白。排比對偶者。自徐堅初學記始。鎔鑄故實。諧以聲律者。自李嶠單題詩始。其聯而爲賦者。則自淑始。嶠詩一卷。今尚存。然已佚其註。如桂詩中俠客條。爲馬仙人葉作舟之類。古書散亡。皆不知爲何。故世不行用。淑本徐鉉之壻。學有淵源。又預修太平御覽。文苑英華兩大書。見聞尤博。故賦旣工雅。又註與賦出自一手。事無舛誤。故傳誦至今。觀其進書狀稱。凡讖緯之書。及謝承後漢書。張璠漢記續漢書帝系譜。徐整長曆。元中記。物理論皆今所遺逸。而著述之家。相承爲用。不忍棄去。亦復存之云云。則自此逸書數種外。皆采本書。非輾轉撏撦者比。其精審益爲可貴。不得以習見忽之矣。<br/>
</p></div></body>
</html>