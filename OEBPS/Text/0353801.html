<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 玩齋集 十卷 拾遺 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->玩齋集 十卷
<!--ti:-->拾遺 一卷
</h2>
<!--ed:-->兩淮馬裕家藏本
<p>
<!--no:-->元貢師泰撰。師泰字泰甫。宣城人。以國子生中江浙鄉試。除泰和州判官。薦充應奉翰林文字。出爲紹興府推官。復入翰林。遷宣文閣授經郞。至正十四年。擢吏部侍郞。除浙江都水庸田使。尋拜禮部尚書。調平江路總管。張士誠據吳。避之海上。江浙行省丞相承制授參知政事。二十年改戶部尚書。命督海運。二十二年召爲祕書卿。道卒。事蹟具元史本傳。明嘉靖中。李默作是集跋。予在宣州。諸生貢安國者。爲言其先世禮部公。流寓海寧時。自名其里曰小桃源。元命旣革。宋學士景濂嘗過之。公爲置酒飲。夜分乃起就臥。仰藥而斃。顧嗣立元百家詩選。則據其門人朱鐩所作紀年錄。及揭汯所作墓誌。載至正十六年正月。張士誠陷平江。公抱印隱居吳淞江上。主釣臺山長吳景文家。易姓名爲端木氏。號戾契子喌喌翁。二十六年卒於海寧寓舍。證默跋所紀之誣。案明史宋濂傳。濂乞假歸省。在至正二十五年乙巳。師泰沒於至正二十二年壬寅。其時濂無由至海寧。且太祖稱吳王。在至正二十四年甲辰。稱吳元年。在二十七年丁未。元順帝北趨上都。在二十八年戊申七月。是爲洪武元年。師泰旣沒於壬寅。尚在元亡前六年。何以稱元命旣革。此其後人之飾詞。欲附於王蠋之節。殊非事實。嗣立疑之當矣。師泰所著。有友迂集。余闕序之。玩齋集。黃溍序之。東軒集。程文序之。又有奊𡔢集。閩南集。見於李國鳳之序。其門人謝肅劉欽。類爲一編。總名曰玩齋集。今未之見。明天順閒。寧國守會稽沈性。重加蒐輯。得詩文六百五十三首。釐爲十卷。又補遺一卷。其年譜之類。別爲一卷附之。是爲今本。師泰本以政事傳。而少承其父奎家學。又從吳澄受業。復與虞集揭徯斯游。故文章亦具有源本。其在元末。足以凌厲一時。詩格尤爲高雅。虞楊范揭之後。可謂挺然晚秀矣。集中題陶淵明五柳圖絕句。明詩別裁集以爲燕王篡位之後建文舊臣江右袁敬所作。併記敬所本末甚詳。今考明孫原禮所選元音。成於洪武甲子。張中達爲之刊版。在建文辛巳。均在遜國以前。而收入是詩。題爲師泰所作。則爲師泰之詩。誤附會於敬所。非敬所之詩。誤竄入師泰集中明矣。<br/>
</p></div></body>
</html>