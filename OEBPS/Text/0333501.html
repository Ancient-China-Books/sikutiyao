<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 艾軒集 九卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->艾軒集 九卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->宋林光朝撰。光朝字謙之。莆田人。登隆興元年進士。歷官國子祭酒。兼太子左諭德。除中書舍人。兼侍講。以集英殿修撰知婺州卒。事蹟具宋史儒林傳。光朝爲鄭俠之壻。又從陸子正游。學問氣節。俱有自來。長朱子十六歲。朱子兄事之。其爲舍人日。繳還謝廓然詞頭一事。尤爲當世所稱。平生不喜著書。旣沒後。其族孫同叔。裒其遺文爲十卷。陳宓序之。後其外孫方之泰。搜其遺逸。輯爲二十卷。刻於鄱陽。劉克莊序之。至明代宋刊已佚。僅存鈔本。正德辛巳。光朝鄉人鄭岳。擇其尤者九卷。附以遺事一卷。題曰艾軒文選。是爲今本。所謂十卷二十卷者。今皆不可見。王士禎居易錄。稱嘗從黃虞稷借觀其全集。憾未鈔錄。未審卽此本否也。然卽此本觀之。亦可見其一斑矣。舊本閒有評語。蓋明林俊所附入。皆無發明。故今悉删汰焉。<br/>
</p></div></body>
</html>