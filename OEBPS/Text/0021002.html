<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 周易井觀 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->周易井觀 十二卷
</h2>
<!--ed:-->編修吳壽昌家藏本
<p>
<!--no:-->國朝周大樞撰。大樞字元木。號存吾。山陰人。乾隆壬申舉人。官平湖縣教諭。此編論天地之數。謂與大衍相符。必漢儒遞相傳授。以及康成。是以古來說易。竝無先天八卦。故不取邵子所傳圖位。蓋先天八卦。卽從所稱後天圖演出。不過取其一畫交易。則各成乾坤。乃道家抽坎塡離之說。不合聖經之旨也。於六十四卦。則尊離重震。各爲之解。爲圓圖以應一歳節候之數。爲方圖以應三才旋轉之象。以雜卦傳爲孔子之序易。取文王所序卦而雜之。他卦皆用文王。覆卦至大過而後。獨不覆焉。終之以剛決柔。與卦首之乾相接。卽無大過之道。作雜卦傳三十六宮圖。以差次之。又創爲兼兩卦。毎六畫覆之。則爲十二畫。仍可併爲六畫。以盡易之變化。他如用九用六。四象八卦。以及蓍策占驗諸說。倶博綜眾論。斷以己意。惟引性空眞火。性火眞空。火愈分愈多愈興愈有云云。頗渉二氏之旨焉。<br/>
</p></div></body>
</html>