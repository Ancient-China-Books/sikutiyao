<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部四十四
<!--sf:-->史評類
</font><h2>
<!--ti:-->御製評鑑闡要 十二卷
</h2><p>
<!--no:-->乾隆三十六年大學士劉統勳等編次恭進。皆通鑑輯覽中所奉御批也。始館臣恭纂輯覽時。分卷屬稿。排日進呈。皇上乙夜親披。丹毫評隲。隨條發論。燦若日星。其有敕館臣撰擬黏簽同進者。亦皆蒙睿裁改定。塗乙增損。十存二三。全書旣成。其閒體例事實。奉有宸翰者。幾及數千餘條。旣已刊刻簡端。宣示奕禩。館臣等飫聆指授。以微文奧義。皆出自聖人獨斷之精心。而章句較繁。觀海者或難窺涯涘。因復詳加甄輯。勒爲此書。凡分卷十二。計恭錄御批七百九十八則。大抵御撰者十之三。改簽者十之七。閎綱鉅指。炳著琅函。仰惟聖鑑精詳。無幽不燭。譬諸鼎鑄九金。神姦獻狀。不能少遁錙毫。故論世知人。無不抉微而發隱。所謂斥前代矯誣之行。闢史家誕妄之詞。辨覈舛譌。折衷同異。其義皆古人所未發。而敷言是訓。適協乎人心天理所同然。至乃特筆所昭。嚴於袞鉞。如賈充褚淵等之書死。狄仁傑之書周。正南北稱侵稱寇之文。訂遼金元人名官名地名之誤。而紀年系統。再三申誡。尤兢兢於保邦凝命之原。洵足覺瞶震聾。垂教萬世。蓋千古之是非。繫於史氏之裦貶。史氏之是非。則待於聖人之折衷。臣等編輯史評。敬錄是編。不特唐宋以來。偏私曲袒之徒。無所容其喙。卽千古帝王致治之大法。實已包括無餘。尊讀史之玉衡。併以闡傳心之寶典矣。
</p><br/></div></body></html>