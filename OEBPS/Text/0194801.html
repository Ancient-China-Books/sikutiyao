<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 家語正義 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->家語正義 十卷
</h2>
<!--ed:-->江蘇巡撫採進本
<p>
<!--no:-->國朝姜兆錫撰。兆錫有周易本義述蘊。已著錄。是書首列至聖年表正譌。其四十四篇之次。則從葛鼐本。以正論與三問禮篇爲卷九。以本姓終記。與七十二弟子篇爲卷十。案明毛晉汲古閣本自跋。謂初從吳興賈人得一編。乃北宋版王肅註本。惜二卷十六葉以前皆蠹。繼從錫山酒家得一函。亦宋刻王氏注也。所逸者僅末二卷。因急倩能書者。一補其首。一補其尾。二册儼然雙璧。縱未必夫子舊堂壁中故物。已不失王肅本註矣。是汲古閣刊本。其篇目次第。胥仍王本之擧。卽徐𤊹家宋本家語。亦僅與毛本小異。不云卷目有所易置也。兆錫乃從葛鼐之本。竄亂舊次。殊爲勇於變古。其訓釋亦似俗下講章之體。不足以資考證。<br/>
</p></div></body>
</html>