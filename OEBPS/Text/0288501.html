<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 唐國史補 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->唐國史補 三卷
</h2>
<!--ed:-->兩江總督採進本
<p>
<!--no:-->唐李肇撰。肇有翰林志。已著錄。此書其官尚書左司郞中時所作也。書中皆載開元至長慶閒事。乃續劉餗小說而作。上卷中卷。各一百三條。下卷一百二條。每條以五字標題。所載如謂王維取李嘉祐水田白鷺之聯。今李集無之。又記霓裳羽衣曲一條。沈括亦辨其妄。又謂李德裕淸直無黨。謂陸贄誣于公異皆爲曲筆。然論張巡則取李翰之傳。所記左震李汧李廙顏眞卿陽城歸登鄭絪孔戣田布鄒待徵妻元載女諸事。皆有裨於風教。又如李舟天堂地獄之說。楊氏穆氏兄弟賓客之辨。皆有名理。末卷說諸典故。及下馬陵相府蓮義亦資考據。餘如摴蒲盧雉之訓。可以解劉裕事。劍南燒春之名。可以解李商隱詩。可採者不一而足。自序謂言報應敍鬼神徵夢卜近帷箔則去之。紀事實探物理辨疑惑示勸戒採風俗助談笑則書之。歐陽修作歸田錄。自稱以是書爲式。蓋於其體例有取云。<br/>
</p></div></body>
</html>