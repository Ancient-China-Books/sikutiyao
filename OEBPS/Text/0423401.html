<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 鄱陽五家集 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->鄱陽五家集 十五卷
</h2>
<!--ed:-->江西巡撫採進本
<p>
<!--no:-->國朝史簡編。簡字文令。鄱陽人。是編輯其郷人之詩。自宋末至明初。凡五家。一曰芳洲集三卷。黎廷瑞撰。廷瑞字祥仲。宋咸淳辛未進士。授迪功郎。肇慶府司法參軍。二曰樂菴遺稾二卷。吳存撰。存字仲退。延祐元年擧於郷。官至饒州路鄱陽縣主簿。三曰松巢漫稾三卷。徐瑞撰。瑞字山玉。號松巢。宋末元初人。嘗爲鄱邑書院山長。集末附其從子弢詩三十六首。曰仰山集。四曰寓齋詩集二卷。葉蘭撰。蘭字楚庭。號醉漁。元太常寺禮儀院奉禮郎。明太祖召之。投水死。末附葉德新先生僅存詩一卷。德新名懋。蘭之父也。元時官嘉興路總管。五曰春雨軒集四卷。劉炳撰。所錄以詩爲主。閒亦及詩餘及賦。考五家之中。惟劉炳全集有傳本。已著於錄。其餘四家。及所附錄二家。則刊本殊稀。頗頼此刻以存。其詩大都諧雅可誦。非誇飾風土濫盈卷帙者比也。葉懋爲葉蘭之父。而其詩附刻蘭詩後。蓋用黃庭堅集附刻伐檀集例。於義未允。今移此卷於蘭詩之前焉。<br/>
</p></div></body>
</html>