<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 義豐集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->義豐集 一卷
</h2>
<!--ed:-->編修勵守謙家藏本
<p>
<!--no:-->宋王阮撰。阮字南卿。德安人。王韶之曾孫。隆興元年進士。仕至撫州守召入奏韓𠈁胄欲見之。卒不往。怒使奉祠。歸盧山以終。阮少謁朱子於考亭。朱子知南康時。阮又從遊。故集中有唱酬之作。阮之歸也。朱子惜之。謂其才氣術略過人。而流落不偶。集首有淳祐癸卯吳愈序。謂其文無一字無來處。論邊事則晁賈其倫。爲記銘則韓柳其亞。今其文集未見。所存僅詩一卷。蓋傳錄者以全集之序。弁詩之首也。劉克莊嘗跋其詩。謂高處逼陵陽茶山。陵陽者韓駒。茶山者曾幾也。岳珂桯史。稱阮學於張紫微。載其萬杉寺唱和絕句。及重過萬杉寺絕句。紫微者張孝祥也。曾詩祖述黃庭堅。張詩則摹擬蘇軾。韓詩則出入於蘇黃。今觀阮詩。於兩派之閒。各得一體。克莊及珂所述。固皆爲近實矣。珂又記阮所作詩。號義豐集。刻於江泮校官。馮椅爲之序。是阮詩本有單行之本。不知何以佚去。椅序易以愈序也。<br/>
</p></body>
</html>