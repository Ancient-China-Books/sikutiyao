<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->集部十八
<!--sf:-->別集類十八
</font><h2>
<!--ti:-->勿軒集 八卷
</h2><p>
<!--no:-->宋熊禾撰。禾初名鉌。字去非。號勿軒。又號退齋。建陽人。咸淳十年進士。授寧武州司戶參軍。宋亡不仕。教授鄉里以終。近時儀封張伯行。嘗刊是集。多所刊削。殊失其眞。是書凡易學圖傳二卷。春秋通義一卷。四書標題一卷。詩文三卷。補遺一卷。蓋明天順中舊刻。猶爲完帙。惟前有元許衡序。稱其晚年修三禮通解。將脫稾。竟以疾卒。平生著述。獨四書標題。易經講義。詩選正宗。小學句解傳於世。嗣孫澍。家藏遺稾。存十一於千百。族孫孟秉。類次成帙。釐爲八卷。傳諸二世孫斌。授梓以傳。求予序之云云。末署至元十七年。考至元爲世祖年號。而禾卒於仁宗皇慶元年。自至元訖皇慶。相距三十餘年。何以先稱其疾卒。年月錯繆。依託顯然。蓋其後人僞撰此文。借名炫俗。不知禾亦通儒。固不必以衡重也。今删除此序。庶不以僞亂眞焉。
</p><br/></div></body></html>