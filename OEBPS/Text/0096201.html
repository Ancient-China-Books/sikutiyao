<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 等切元聲 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->等切元聲 十卷
</h2>
<!--ed:-->江西巡撫採進本
<p>
<!--no:-->國朝熊士伯撰。是編成於康熙癸未。又其講明今韻之書也。案等韻之法。約三十六母。爲二十三行。排端精於一四。知照於二三。是以出切行韻。彼此轇轕。元劉鑑以類隔交互等二十門法取字。後人咸遵其說。是書於等子門法。頗有駁正。至內外入轉通廣侷狹之類。辨論尤爲詳悉。然等韻之學。唯憑脣吻。雖精究此事者。不能不雜以方音。故彼亦一是非。此亦一是非。左右佩劍。相笑不休。自以爲豪髮無憾。而聽之又未嘗不別有說也。卽如此書。內外以照二爲限。內門二等。惟照有字。俱切入三等。所謂內轉切三也。外門則牙舌脣齒喉二等。俱有字仍切二等。所謂外轉切二也。內三外二門法。不過如此。然臻之開合二攝二等。止照有字。何以謂之外轉耶。通廣侷狹等子。明列四門。而切法以三等切及第四。爲通廣一門。四等切及第三。爲侷狹一門。此外又有小通廣侷狹門。又有通廣侷夾不定門。是門法與等子互異也。又謂知徹澄同照穿床。泥同孃。敷同非。皆可省。按照穿床係齒音。知徹澄係古音。土伯云莊之與章。是照與照別。非與知有異。不知章與張自別。惟中原音韻中鐘追錐之類。皆不分別。不可以律等子也。然則泥孃以上下等爲別。非敷以淸濁之次爲別。又安可廢乎。獨其於雙聲疊韻。及五音九弄反紐圖。剖析微至。足證前人之誤。爲不可沒耳。<br/>
</p></div></body>
</html>