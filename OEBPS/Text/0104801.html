<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->左副都御史黃登賢家藏本

<div id="text"><font size="-1">
<!--fi:-->史部三
<!--sf:-->編年類
</font><h2>
<!--ti:-->通鑑續編 二十四卷
</h2><p>
<!--no:-->舊本題元陳桱撰。桱字子經。奉化人。流寓長洲。後入明爲翰林編修。以附楊憲遷待制。見明史憲本傳。題元人者誤也。桱祖著。宋時以祕書少監知台州。嘗作書名歷代紀統。其父泌爲校官。又續有撰述。世傳史學。桱以司馬氏通鑑。朱子綱目。竝終於五代。其周威烈王以上。雖有金履祥前編。而亦斷自陶唐。因著此書。首述盤古至高辛氏。以補金氏所未備。爲第一卷。次摭契丹在唐及五代時事。以志其得國之故。爲第二卷。其二十二卷皆宋事。始自太祖。終於二王。以繼通鑑之後。故以續編爲名。然大書分註。全仿綱目之例。當名之曰續綱目。仍襲通鑑之名。非其實也。沈周客座新聞。載桱著此書時。書宋太祖云。匡允自立而還。未輟筆。忽迅雷擊其案。桱端坐不懾曰。霆雖擊。吾手終不爲之改易也云云。此雖小說附會之談。亦足見桱以襃貶自任。乃造作此說。今觀其義例。於宋自太平興國四年平北漢後。始爲大書繫統。鄭瑗井觀瑣言。稱其本晦翁語錄。持論已偏。至於金承麟稱末帝。爲之紀年。西遼自德宗以下。諸主年號。亦詳爲分註。雖各本史文。然承麟立僅一日。未成爲君。西遼竝無平蹟可紀。而必縷列其閒。亦不免循名失實。蓋委曲以存昰昺二王。使承宋統。故輾轉相牽。生是義例。非千古公評。明史何喬新傳載喬新年十一時。侍父京邸。修撰周旋過之。喬新方讀通鑑續編。旋問書法何如。對曰。呂文煥降元不書叛。張世傑溺海不書死節。曹彬包拯之卒。不書其官。而紀羲軒多採怪妄。似未有當云云。亦未始不中其失也。他如取宋太祖燭影斧聲之譌。載文天祥黃冠故鄉之語。皆漫無考正。輕信傳述。陳耀文學林就正又謂桱誤以范仲淹赴桐廬郡至淮遇風詩。爲唐介作。又改詩中強楚爲狂楚。盡室爲今日。蛟黿爲魚龍。則引據未免疏舛。黃溥簡籍遺聞又謂桱紀其先戶部尚書顯吏部尚書伸工部尚書德綱諸事。爲宋史所不載。成化閒續綱目者。亦皆削去。疑其或出於妄託。則挾私濫載。尤不協至公。然自通鑑綱目以後。繼而作者。實始於桱。其後王宗沐薛應旂等。雖遞有增修。而才識卒亦無以相勝。姑存以備參考。亦未爲不可也。
</p><br/></div></body></html>