<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十三
<!--sf:-->別集類十三
</font><h2>
<!--ti:-->定齋集 二十卷
</h2><p>
<!--no:-->宋蔡戡撰。戡字定夫。其先興化軍仙遊人。端明殿學士襄之四世孫也。祖紳。紹興中官左中大夫。始寓常州武進縣。戡幼承門蔭。補溧陽尉。後中乾道丙戌進士甲科。官至寶謨閣直學士。宋史不爲立傳。故其行事不概見。凌迪知萬姓統譜。載戡持節五羊。代輸敷銀。民甚便之。爲湖南憲。有定亂功。爲京兆尹。歲澇糴艱。亟請發廩。民賴以濟。其敍述頗詳。然案集中諸表啓。則又嘗任京西運判廣東運判湖北總領廣西經略淮西總領等官。其乞致仕劄子。及效白樂天自詠詩中。亦頗見其概。而迪知均未之及。蓋其集久佚不傳。故迪知莫能考也。集本四十卷。乃紹定三年。其季子戶部郞官總領四川財賦廙所刊。眉山李埴爲序。見於陳振孫書錄解題。今據永樂大典所載者。蒐採彙集。竝集歷代名臣奏議。得所未載者二十篇。互相訂正。釐爲二十卷。較諸原目。十殆得其五矣。埴序稱戡鯁挺不阿。屢更繁劇。宣力四方。無不殫盡。汔以全節始終。今觀集中所上奏劄。條列明確。類皆侃直忠亮。爲經世有用之言。其論邊事。專以嚴備自守爲主。而不汲汲於和戰紛爭。遠慮深謀。亦非好事偷安者所可幾及。方之同時名臣。實龔茂良之流亞。惜史不備載其生平。幾至煙沒。今幸遺集復彰。尚得以考見大略。謹㫄採妃傳。於人名事實。有可稽核者。悉爲參互證明。庶以補宋史之闕漏焉。
</p><br/></div></body></html>