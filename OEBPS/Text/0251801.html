<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 王氏談錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->王氏談錄 一卷
</h2>
<!--ed:-->浙江范懋柱家天一閣藏本
<p>
<!--no:-->不著撰人名氏。說郛載之。題曰王洙撰。書錄解題則以爲翰林學士南京王洙之子。錄其父所言。今觀此書。凡九十九則。而稱先公及公者七十餘則。則非洙所著明甚。蓋編此書者。見卷尾有編錄觀覽書目一則。末題云王洙敬錄。遂以爲全書皆出洙手。不知此一則乃嘉祐以前人所爲。洙特錄而跋之。其子附載書末耳。世無自著書而自標敬錄者也。其解繪事後素一條。朱子集註取之。其論校書當兩存。解經不可改字就義。皆爲有識。其稱校書之註。二字以上謂之一云。一字謂之一作。亦深有理。洙字原叔。應天宋城人。中甲科。官終侍讀學士兼侍講學士。卒諡曰文。子欽臣字仲至。賜進士及第。官終待制。知成德軍。據本傳及東都事略。洙子惟欽臣一人。則此書卽欽臣所錄也。<br/>
</p></body>
</html>