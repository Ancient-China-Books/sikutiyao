<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 于湖詞 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->于湖詞 三卷
</h2>
<!--ed:-->安徽巡撫採進本
<p>
<!--no:-->宋張孝祥撰。孝祥有于湖集。已著錄。宋史藝文志。載其詞一卷。陳振孫書錄解題。亦載于湖詞一卷。黃昇中興詞選。則稱紫微雅詞。以孝祥曾官中書舍人故也。此本爲毛晉所刊。第一卷末。卽繫以跋。稱恨全集未見。蓋祇就詞選所載二十四闋。更摭四首益之。以備一家。後二卷則無目錄。亦無跋語。蓋其後已見全集。刪其重複。另編爲兩卷以續之。而首卷則未重刊。故體例特異耳。卷首載陳應行湯衡兩序。皆稱其詞寓詩人句法。繼軌東坡。觀其所作。氣概亦幾幾近之。朝野遺記。稱其在建康留守席上。賦六州歌頭一闋。感憤淋漓。主人爲之罷席。則其忠憤慷慨。有足動人者矣。又耆舊續聞。載孝祥十八歳時。卽有點絳脣流水泠泠一詞。爲朱希眞所驚賞。或刻孫和仲。或卽以爲希眞作。皆誤。今集不載是篇。或以少作而佚之歟。陳應行序。稱于湖集長短句。凡數百篇。今本乃僅一百八十餘首。則原稾散亡。僅存其半。已非當日之舊矣。<br/>
</p></body>
</html>