<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 海內十洲記 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->海內十洲記 一卷
</h2>
<!--ed:-->兩江總督採進本
<p>
<!--no:-->舊本題漢東方朔撰。十洲者。祖洲瀛洲懸洲炎洲長洲元洲流洲生洲鳳麟洲聚窟洲也。又後附以滄海島方丈洲扶桑蓬邱崑崙五條。其言或稱臣朔。似對君之詞。或稱武帝。又似追記之文。又盛稱武帝不能盡朔之術。故不得長生。則似道家夸大之語。大抵恍惚支離。不可究詰。考劉向所錄朔書。無此名。書中載武帝幸華林園射虎事。案文選應貞晉武帝華林園集詩李善註。引洛陽圖經曰。華林園在城內東北隅。魏明帝起名芳林園。齊王芳改爲華林。武帝時安有是號。蓋六朝詞人所依託。觀其引衛叔卿事。知出神仙傳後。引五岳眞形圖事。知出漢武內傳後也。然自隋志已著於錄。李善註張衡南都賦。宋玉風賦。鮑照舞鶴賦。張衡思元賦。曹植洛神賦。郭璞遊仙詩第一首第七首。江淹擬郭璞游仙詩。夏侯元東方朔畫贊。陸倕新刻漏銘。竝引其文爲證。足見其詞條豐蔚。有助文章。陸德明經典釋文。亦於莊子北冥條下。引此書曰。水黑色謂之冥海。無風洪波百丈。則通儒訓詁。且據其文矣。唐人詞賦。引用尤多。固錄異者所不能廢也。諸家著錄。或入地理。循名責實。未見其然。今與山海經同退置小說家焉。<br/>
</p></div></body>
</html>