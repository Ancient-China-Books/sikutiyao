<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 準齋雜說 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->準齋雜說 二卷
</h2>
<!--ed:-->永樂大典本
<p>
<!--no:-->宋吳如愚撰。如愚字子發。錢塘人。少以父蔭補承信郎。監福州連江商稅。再調常熟。解職歸。嘉熙二年以丞相喬行簡奏薦。改授承信郎。差充祕閣校勘。三疏辭免。特轉秉義郎。與祠。其仕履見於館閣續錄。及趙希弁讀書附志。而宋史不爲立傳。故行實不概見。今考徐元杰楳埜集。有所作如愚行狀。臚載事蹟極詳。大略言如愚孝友忠恕。安貧樂道。理明行修。凡所著述。於學問自得甚深。別有易詩書說。大學中庸論孟。及陰符經解諸種。竝佚不傳。此書亦久無行世之本。獨散見永樂大典中者。尚得四十餘篇。大抵皆研究理學之文。元杰又稱如愚早年。留心淸淨之教。凡三四年。旣而幡然盡棄所學。刻意講道。是如愚學術。其初亦稍涉於禪悅。其解大學格物。以正爲訓。明王守仁傳習錄所謂格物。如孟子格君心之格。其說實創於如愚。似欲毅然獨行一家之言者。然如愚平日。嘗稱塞乎天地者皆實理。行乎萬世者皆實用。惟盡心知性。則實理融而實用貫。其用功致力。實以體用兼備爲主。而不墮於虛無。故其剖析義理。如天理人欲之辨。三畏四勿之論。無不發揮深至。於宋末諸儒中。所造較爲平實。元杰又言永嘉陳昉。親炙不倦。得所著述。退輒錄之。刻爲一編。臨川羅愚。復刊於廣右漕臺。所傳益廣。蓋是編卽昉所輯。久經刊布。在當時甚重其書。今檢行狀。載如愚別有踐形踐迹諸說。已不在永樂大典中。則所錄亦不免闕佚。然岸略具存。謹編次成帙。釐爲二卷。猶可考見其概焉。<br/>
</p></div></body>
</html>