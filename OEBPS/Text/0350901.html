<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 石田集 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->石田集 十五卷
</h2>
<!--ed:-->兩惟馬裕家藏本
<p>
<!--no:-->元馬祖常撰。祖常字伯庸。世爲雍古部人。居靖州之天山。高祖錫里濟蘇。（原作錫里吉思。今改正。）金末爲鳳翔兵馬判官。子孫用以官爲氏之例。遂稱爲氏。曾祖雅哈。（原作月合。今改正。）從元世祖南征。因家於汴。後徙光州。延祐中初復科舉。祖常鄉貢會試皆第一。廷試第二。授應奉翰林文字。擢監察御史。劾罷丞相特們德爾。（原作鐵木迭兒。今改正。）旣而特們德爾復相修怨。黜爲開平縣尹。因避禍退居。特們德爾死。乃除翰林待制。累遷禮部尚書。尋參議中書省事。元統初拜御史中丞。轉樞密副使乞歸。至正四年卒。諡文貞。事蹟具元史本傳。是集凡詩賦五卷。文十卷。名石田者。以所居有石田山房也。其文精贍鴻麗。一洗柔曼卑宂之習。其詩才力富健。如都門壯遊諸作。長篇巨製。迴薄奔騰。具有不受羈靮之氣。至元閒蘇天爵撰文類。錄其詩二十首。文二十首。視他家所收爲夥。又請於朝。刊行其集。而自爲之序。稱其接武隋唐。上追漢魏。後生爭效慕之。文章爲之一變。與會稽袁桷。蜀郡虞集。東平王構。更迭倡和。如金石相宣。而文益奇。蓋大德延祐以後。爲元文之極盛。而主持風氣。則祖常等數人爲之巨擘云。<br/>
</p></div></body>
</html>