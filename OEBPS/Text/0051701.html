<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 春秋公羊傳注疏 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋公羊傳注疏 二十八卷
</h2>
<!--ed:-->內府藏本
<p>
<!--no:-->漢公羊壽傳。何休解詁。唐徐彥疏。案漢書藝文志。公羊傳十一卷。班固自注曰。公羊子齊人。（案漢藝文志。不題顏師古名者。皆固之自注。）顏師古注曰名高。（案此據春秋說題詞之文。見徐彥疏所引。）徐彥疏引戴宏序曰。子夏傳與公羊高。高傳與其子平。平傳與其子地。地傳與其子敢。敢傳與其子壽。至漢景帝時。壽乃與齊人胡母子都。著於竹帛。何休之注亦同。（休說見隱公二年紀子伯莒子盟於密條下。）今觀傳中有子沈子曰。子司馬子曰。子女子曰。子北宮子曰。又有高子曰。魯子曰。蓋皆傳授之經師。不盡出於公羊子。定公元年傳。正棺於兩楹之閒兩句。穀梁傳引之。直稱沈子。不稱公羊。是併其不著姓氏者。亦不盡出公羊子。且併有子公羊子曰。尤不出於高之明證。知傳確爲壽撰。而胡母子都助成之。舊本首署高名。蓋未審也。又羅璧識遺稱公羊穀梁。自高赤作傳外。更不見有此姓。萬見春謂皆姜字切韻腳。疑爲姜姓假託。案鄒爲邾婁。披爲勃鞮。木爲彌牟。殖爲舌職。記載音訛。經典原有是事。至弟子記其先師。子孫述其祖父。必不至竟迷本字。別用合聲。璧之所言。殊爲好異。至程端學春秋本義。竟指高爲漢初人。則講學家臆斷之詞。更不足與辨矣。三傳與經文。漢志皆各爲卷帙。以左傳附經。始於杜預。公羊傳附經。則不知始自何人。觀何休解詁。但釋傳而不釋經。與杜異例。知漢末猶自別行。今所傳蔡邕石經殘字。公羊傳亦無經文。足以互證。今本以傳附經。或徐彥作疏之時所合併歟。彥疏文獻通考作三十卷。今本乃作二十八卷。或彥本以經文併爲二卷。別冠於前。後人又散入傳中。故少此二卷。亦未可知也。彥疏唐志不載。崇文總目始著錄。稱不著撰人名氏。或云徐彥。董逌廣川藏書志。亦稱世傳徐彥。不知時代。意其在貞元長慶之後。考疏中邲之戰一條。猶及見孫炎爾雅注完本。知在宋以前。又葬桓王一條。全襲用楊士勛穀梁傳疏。知在貞觀以後。中多自設問答。文繁語複。與邱光庭兼明書相近。亦唐末之文體。董逌所云。不爲無理。故今從逌之說。定爲唐人焉。<br/>
</p></div></body>
</html>