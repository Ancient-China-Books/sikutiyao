<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 兩漢刊誤補遺 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->兩漢刊誤補遺 十卷
</h2>
<!--ed:-->兩淮馬裕家藏本
<p>
<!--no:-->宋吳仁傑撰。仁傑有易圖說。已著錄。是書前有淳熙己酉曾絳序。稱仁傑知羅田縣時。自刊版。又卷末有慶元己未林瀛跋。稱陳虔英爲刊於全州郡齋。殆初欲刊而未果。抑虔英又重刊歟。舊刻久佚。此本乃朱彝尊之子昆田鈔自山東李開先家。因傳於世。據其標題。當爲劉攽兩漢書刊誤而作。而書中乃兼補正劉敞劉奉世之說。考趙希弁讀書附志載西漢刊誤一卷。東漢刊誤一卷。稱劉攽撰。文獻通考載東漢刊誤一卷。引讀書志之文。亦稱劉攽撰。又載三劉漢書標注六卷。引讀書志之文。稱劉敞劉攽劉奉世同撰。又引陳振孫書錄解題。稱別本題公非先生刊誤。其實一書。徐度却埽編引攽所校陳勝田橫傳二條。稱其兄敞及兄子奉世。皆精於漢書。每讀隨所得釋之。後成一編。號三劉漢書。以是數說推之。蓋攽於前後漢書。初各爲刊誤一卷。趙希弁所說是也。後以攽所校漢書。與敞父子所校。合爲一編。徐度所記是也。然當時乃以攽書合於敞父子書。非以敞父子書合於攽書。故不改敞父子漢書標注之名。而康漢一卷。無所附麗。仍爲別行。則馬端臨所列是也。至別本乃以攽書爲主。而敞奉世說附入之。故仍題刊誤之名。則陳振孫所記是也。厥後遂以東漢刊誤併附以行。而兩漢刊誤名焉。仁傑之兼補三劉。蓋據後來之本。而其名則未及改也。文獻通考載是書十七卷。宋史藝文志則作十卷。今考其書。每卷多者不過十四頁。少者僅十二頁。勢不可於十卷之中。析出七卷。而十卷之中。補前漢者八卷。補後漢者僅二卷。多寡亦太相懸。殆修宋史時已佚其七卷。以不完之本著錄歟。劉氏之書。於舊文多所改正。而隨筆標記。率不暇剖析其所以然。仁傑是書。獨引據賅洽。考證詳晰。元元本本。務使明白無疑而後已。其淹通實勝於原書。雖中閒以麟止爲驎趾之類。閒有一二之附會。要其文致。固瑕一而瑜百者也。曾絳序述周必大之言。以博物洽聞稱之。固不虛矣。<br/>
</p></div></body>
</html>