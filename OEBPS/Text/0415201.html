<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 回文類聚 四卷 補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->回文類聚 四卷
<!--ti:-->補遺 一卷
</h2>
<!--ed:-->編修汪如藻家藏本
<p>
<!--no:-->宋桑世昌編。世昌有蘭亭考。已著錄。考劉勰文心雕龍曰。回文所興。則道原爲始。梅庚註。謂原當作慶。宋賀道慶也。蓋其時璇璣圖詩未出。故勰云然。世昌以蘇蕙時代在前。故用爲託始。且繪像於前卷首。以明剏造之功。其說良是。然藝文類聚。載曹植鏡銘八字。回環讀之。無不成文。實在蘇蕙以前。乃不標以爲始。是亦稍疎。又蘇伯玉妻盤中詩。據滄浪詩話。自玉臺新咏以外。別無出典。舊本具在。不聞有圖。此書繪一圓圖。莫知所本。考原詩末句。稱當從中央周四角。則實方盤而非圓盤。所圖殆亦妄也。唯是咏歌漸盛。工巧日增。詩家旣開此一途。不可竟廢。錄而存之。亦足以資博洽。是書之末。有世昌自跋。稱至道御製登載卷首。此本無之。殆傳寫佚脫歟。其補遺一卷。則國朝康煕中。蘇州朱存孝所採。兼及明人。然於明典故中。所載御製回文詩三十圖。在耳目前者。卽已不收。則所漏亦多矣。姑附存以備參考云爾。<br/>
</p></div></body>
</html>