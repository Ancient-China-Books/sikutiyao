<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 欽定滿洲源流考 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->欽定滿洲源流考 二十卷
</h2>
<p>
<!--no:-->乾隆四十三年奉敕撰。洪惟我國家朱果發祥。肇基東土。白山黑水。實古肅愼氏之舊封。典籍遺文。班班可考。徒以年祀綿長。道途脩阻。傳聞不免失眞。又文字互殊。聲音屢譯。記載亦不能無誤。故歷代考地理者。多莫得其源流。是編仰稟聖裁。參考史籍。證以地形之方位。驗以舊俗之流傳。博徵詳校。列爲四門。一曰部族。自肅愼氏以後。在漢爲三韓。在魏晉爲挹婁。在元魏爲勿吉。在隋唐爲韎𩏌新羅渤海百濟諸國。在金爲完顏部。竝一一考訂異同。存眞辨妄。而索倫費雅喀諸部。毗連相附者。亦竝載焉。二曰疆域。凡渤海之上京。龍泉府。韎𩏌之黑水府。燕州。勃利州。遼之上京。黃龍府。金之上京。會寧府。元之肇州。竝考驗道里。辨正方位。而一切古蹟附見焉。三曰山川。凡境內名勝。分條臚載。如白山之或稱太白山徒太山。黑水或稱完水。或稱室建河。以及松花江卽粟末水。甯古塔卽忽汗水。今古異名者。皆詳爲辨證。其古有而今不可考者。則別爲存疑。附於末。四曰國俗。如左傳所載楛矢貫隼。可以見騎射之原。松漠紀聞所載軟脂蜜膏。可以見飲食之槩。而後漢書所載辰韓生兒以石壓頭之類。妄誕無稽者。則訂證其謬。至於渤海以來之文字。金源以來之官制。亦皆竝列其體例。每門以國朝爲綱。而詳述列朝。以溯本始。其援據以御製爲據。而博採諸書。以廣參稽。允足訂諸史之譌。而傳千古之信。非諸家地志影響附會者。所能擬也。<br/>
</p></div></body>
</html>