<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 倪石陵書 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->倪石陵書 一卷
</h2>
<!--ed:-->江蘇巡撫採進本
<p>
<!--no:-->宋倪樸撰。樸字文卿。浦江人。居於石陵村。因以爲號。嘗應進士舉。紹興末爲萬言書。擬上高宗而不果。鄭伯熊陳亮。皆極稱之。後爲里人所搆。徙置筠州。以赦得還。吳師道宋濓。皆爲作傳。師道稱其究悉用兵攻守險要。尤精地理。著輿地會元志四十卷。今不傳。傳者僅此集。前載吳宋二傳。次擬上高宗書。又書劄八篇。書唐史諸傳七篇。辨一篇。大抵皆古健有法。惟其觀音院鐘刻載論吳越所以改元者。乃因梁滅於唐。不肎反面事仇。奉正朔於唐。爲錢氏立國之大節。夫錢鏐固唐遺民也。當朱溫僭逆之時。羅隱之言。凜然大義。乃不以篡唐之梁爲仇。而反以滅梁之唐爲仇。是非顚倒。莫甚於是。樸因汴京喪亂。務伸復讎之義。遂併此事而附會之。可謂斯言之玷。鄭楷杜極二跋。乃特稱是篇。甚傎其矣。卷末又有吳萊一序。乃爲謝翶輯樸雜著而作者。獨不舉此篇。其識固在二人上也。翶所輯久無傳本。其序蓋自淵穎集錄出。此本則明嘉靖丙戌。麻城毛鳳韶所輯。其不曰集而曰書者。鳳韶自序。謂以上高宗書爲主。舉所重云。<br/>
</p></div></body>
</html>