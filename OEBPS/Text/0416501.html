<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部四十
<!--sf:-->總集類二
</font><h2>
<!--ti:-->文選補遺 四十卷
</h2><p>
<!--no:-->宋陳仁子編。仁子有牧萊脞語。已著錄。是書前有廬陵趙文序。述仁子之言。謂文選存封禪書。何如存天人三策。存劇秦美新。何如存更生封事。存魏公九錫文。何如存蕃固諸賢列傳。出師表不當刪去後表。九歌不當止存少司命山鬼。九章不當止存渉江漢。詔令取武帝不取高文。史論贊取班范。不取司馬遷。淵明詩家冠冕。十不存三。又不當以詩賦先詔令奏疏。使君臣失位。質文先後失宜。其排斥蕭統甚至。蓋與劉履選詩補註。皆私淑文章正宗之說者。然正宗主於明理。文選原止於論文。言豈一端。要各有常。仁子以彼概此。非通方之論也。且所補司馬談六家要旨論。則齊黃老於六經。魯仲連遺燕將書。則教人以叛主。高帝鴻鵠歌。情鍾嬖愛。揚雄反離騷。事異忠貞。蔡琰胡笳十八拍。非節烈之言。越人歌李延年歌。直淫褻之語。班固燕然山銘。實爲貢諛權臣。董仲舒火災對。亦不免附會經義。律以正宗之法。皆爲自亂其例。亦非能恪守眞氏者。至於宋王微咏賦。譌爲宋玉微咏賦。則姓名時代竝譌。引佛經横陳之說。以註諷賦。則龐雜已甚。荊軻易水歌。與文選重出。亦爲不檢。觀所著牧萊脞語。於古文時文之格律。尚未分明。則排斥古人。亦貿貿然徒大言耳。然其說云補文選。不云竟以廢文選。使兩書竝行。各明一義。用以濟專尚華藻之偏。亦不可謂之無功。較諸擧一而廢百者。固尚有閒焉。
</p><br/></div></body></html>