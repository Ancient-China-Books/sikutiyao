<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 欽定四書文 四十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->欽定四書文 四十一卷
</h2>
<p>
<!--no:-->乾隆元年內閣學士方苞奉敕編。明文凡四集。曰化治文。曰正嘉文。曰隆萬文。曰啓禎文。而國朝文別爲一集。毎篇皆抉其精要。評騭於後。卷首恭載諭旨。次爲苞奏摺。又次爲凡例八則。亦苞所述。以發明持擇之旨。蓋經義始於宋。宋文鑑中所載張才叔自靖人自獻於先王一篇。卽當時程試之作也。元延祐中。兼以經義經疑試士。明洪武初。定科擧法。亦兼用經疑。後乃專用經義。其大旨以闡發理道爲宗。厥後其法日密。其體日變。其弊亦遂日生。有明二百餘年。自洪永以迄化治。風氣初開。文多簡樸。逮於正嘉。號爲極盛。隆萬以機法爲貴。漸趨佻巧。至於啓禎。警闢奇傑之氣日勝。而駁雜不醇。猖狂自恣者。亦遂錯出於其閒。於是啓横議之風。長傾詖之習。文體𥃏而士習彌壞。士習壞而國運亦隨之矣。我國家景運聿新。乃反而歸於正軌。列聖相承。又皆諄諄以士習文風。勤頒誥誡。我皇上復申明淸眞雅正之訓。是編所錄。一一仰稟聖裁。大抵皆詞達理醇。可以傳世行遠。承學之士。於前明諸集。可以考風格之得失。於國朝之文。可以定趨嚮之指歸。聖人之教思無窮。於是乎在。非徒示以弋取科名之具也。故時文選本。汗牛充棟。今悉斥不錄。惟恭錄是編。以爲士林之標準。原本不分卷第。今約其篇帙。分爲四十一卷焉。<br/>
</p></div></body>
</html>