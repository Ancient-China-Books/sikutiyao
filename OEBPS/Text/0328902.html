<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 檆溪居士 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->檆溪居士 十二卷
</h2>
<!--ed:-->永樂大典本
<p>
<!--no:-->宋劉才卲撰。<span class="jiazhu">案卲字從刀不從邑。他書或從邑者。傳寫誤也。</span>才卲字美中。廬陵人。檆溪居士。其自號也。大觀二年上舍釋褐。宣和二年。又中宏詞科。累遷校書郞。以養親歸。家居十年。紹興初。起爲祕書丞。再掌制誥。官至工部侍郞。權吏部尚書。加顯謨閣直學士。事蹟具宋史本傳。是集之名。亦見傳中。然藝文志乃闕而不載。據周必大序。原本蓋二十二卷。又自明以來。傳本甚稀。厲鶚宋詩紀事。從詩話補遺中錄其夜度娘歌一首。今檢勘原集。乃相思曲中之四句。誤作全詩。知舊本久亡。故無從而考正矣。謹就永樂大典所載。裒輯編次。釐爲詩三卷。內外制四卷。雜文五卷。其閒如必大原序所舉淸江引大堤典諸詩。皆不復存。然約略卷帙。似尚得十之六七。其詩源出蘇氏。故才氣頗爲縱橫。其雜文亦多馴雅。而制誥諸作。尤有體裁。其他所紀朝廷典故。與宋史往往異同。如地理志。謂南渡有淮平無盱眙。而集中有向子固知盱眙軍轉官制。職官志載政和七年易觀察留後爲承宣使。而集中賜董先辭免新除承宣使恩命不允詔。有頃因留務之職。易以使名之語。知承宣使之名。乃始於紹興。不始於政和。又如選舉志。不載紹興二十六年戒諭科舉事。張綱傳。不載綱參知政事。陳康伯傳。不載其居館職之類。皆可據以訂譌補闕。惟所行秦檜制詞。語多溢量。至稱其道義接丘軻之傳。勳名眞伊呂之佐。尤爲謬妄。史稱其於權臣用事之時。能雍容遜避。以保名節。頗著微詞。其指此類歟。是則白璧之瑕矣。<br/>
</p></div></body>
</html>