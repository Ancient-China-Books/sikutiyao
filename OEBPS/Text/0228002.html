<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 濬元 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->濬元 十六卷
</h2>
<!--ed:-->兩江總督採進本
<p>
<!--no:-->國朝張必剛撰。必剛有三禮會通。已著錄。是編以歲時氣候。著爲論說。先爲五圖。首元運圖。次立數圖。次平數圖。次平數奇圖。次平數偶圖。次乃以一歲二氣三元四時五行六運十二月二十四氣三十六旬四十八弦六十子午七十二候爲目。每目發端立義爲正文。次爲繫說。次爲贊辭。必剛自言其著述之意。謂易之卦爻彖象。先事立文。春秋之征伐會盟。後事立文。至於歲時節候。終古共是事。卽共是文。幽明俯仰。遠取近徵。參伍錯綜。抉摘發揮。於觀象玩辭觀變玩占之義。可以竊附云云。其議論宛轉關生大致。本張行成易通變之說而益蔓衍之。未嘗不執之成理。而以爲易之本旨則非也。至所云天地輪磑之象也。日月者行輪磑之蚍蜉也。卽古人蟻磨之喻。又云時與節令鏤畫輪磑之寸度齒行也。物候輪磑中之榖滓也。卽太元陰陽相磑。物成雕離。若是若非之旨。特小變其字句。又其前所載諸圖。由一歲而二氣而三元四時五行六運累之爲圖。算家尖堆法也。六角全圖。以六起數。四角奇偶二圖。一以四起數。一以八起數。算家平堆法也。亦改易其名目爾。<br/>
</p></div></body>
</html>