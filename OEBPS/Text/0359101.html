<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 白雲樵唱集 四卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->白雲樵唱集 四卷
<!--ti:-->附錄 一卷
</h2>
<!--ed:-->浙江范懋柱家天一閣藏本
<p>
<!--no:-->明王恭撰。恭字安中。閩縣人。自稱皆山樵者。閩中十子之一也。成祖初以儒士薦修永樂大典。授翰林院典籍。明史文苑傳。附載林鴻傳中。其詩凡三集。一曰鳳臺淸嘯。乃官翰林以後作。此集及草澤狂歌。則皆未仕以前所作。恭沒之後。湮晦不傳。成化癸卯。南京戶部尚書黃鎬。蒐恭遺稾。始得此集於吏部郎中長樂黃汝明家。因屬汝明編次。分爲前後二集。卷首有永樂三年林環舊序。兼爲三集而作者。序中所列次第。以此集爲首。知其詩在草澤狂歌以前。卷末又有永樂中林蕙諸人所作皆山樵者傳贊辭說。則刻成之後。續爲增入者也。恭與同邑高棅齊名。同以布衣徵入翰林。然棅出山以後詩。應酬潦倒。無復淸思。恭則歷官未久。投牒遽歸。迹其性情。本耽山野。此集又作於田居之日。故吐言淸拔。不染俗塵。得大歷十子之遺意。其格韻遠在棅上。當時次第甲乙。以棅居第三。恭居第四。殆亦所謂恥居王後者矣。<br/>
</p></div></body>
</html>