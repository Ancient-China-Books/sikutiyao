<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 十一經問對 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->十一經問對 五卷
</h2>
<!--ed:-->兩江總督採進本
<p>
<!--no:-->舊本題何異孫撰。不著時代。考其第二卷中論孟子徹法助法。稱大元官制。承宋職田。則當爲元人。第一卷中論論語暮春者。稱王稼村先生。於杭州府學講此一章。稼村爲王義山之號。義山宋景定中進士。入元官江西儒學提舉。異孫及見其講經。則當在元初。故論孟子恆心恆產一條。謂老儒猶讀恆爲常。避宋眞宗諱。今當讀胡登反。是宋亡未久之證也。所說凡論語孝經孟子大學中庸詩書周禮儀禮春秋三傳禮記十一經。其叙次先後。頗無倫理。又以大學中庸各爲一經。亦爲杜撰。皆頗不可解。其書皆仿朱子或問之體。設爲問答。大學中庸論語孟子。大致用章句集註。而小有異同。如君子居之。何陋之有。則以爲箕子曾居其地。至今禮義教化。與中州同。不可謂之爲陋。（案鄭汝諧論語意。原巳先有此說。異孫蓋與之闇合。）至於日至之時皆熟矣。則以爲夏至。君子不亮惡乎執。以惡字讀去聲。皆不爲無理。至於菉竹猗猗。因毛傳綠木賊之說。遂以切磋琢磨。爲用此艸以治物。父母惟其疾之憂。謂孟武伯爲人多憂。夫子寬以他事不必憂。惟當憂父母之疾。雍也可使南面。謂孔子之言爲礙理。人皆謂我毀明堂。謂當時七國皆僭造胡堂。則未免橫生異說。他若以汲冢記年。爲淳于髠所作。謂孝經十八章次序。爲唐元宗所定尤鑿空無據矣。其餘說詩多據鄭元譜。說書多據蔡沈傳。說三禮三傳多撮舉註疏。然其閒隨文生義。觸類旁通。用以資幼學之記誦。亦不爲無益。其論趙岐注孟子。曰六經論語孟子。前後凡經幾手訓解。宋儒不過集衆說。以求一是之歸。如說易便罵王弼。講周禮便責鄭康成賈公彥。解尚書便駁孔安國。傷乎已甚。畢竟漢儒亦有多少好處。趙岐在夾柱中三年。註一部孟子。也合諒他勤苦云云。尤平心之論也。<br/>
</p></div></body>
</html>