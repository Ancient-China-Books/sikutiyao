<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 易學啓蒙通釋 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三
<!--sf:-->易類三
</font><h2>
<!--ti:-->易學啓蒙通釋 二卷
</h2>
<!--ed:-->內府藏本
<p>
<!--no:-->宋胡方平撰。方平字師魯。號玉齋。婺源人。據董眞卿周易會通。載是書有方平至元己丑自序。則入元已十四年矣。然考熊禾跋。稱己丑春讀書武夷山中。有新安胡君庭芳來訪。出其父書一編。曰易學啓蒙通釋。又劉涇跋。亦稱一日約退齋熊君訪雲谷遺跡。適新安胡君庭芳來訪。出易學啓蒙通釋一編。謂其父玉齋。平生精力。盡在此書。輒爲刻置書室云云。則己丑乃禾與涇刊書作跋之年。非方平自序之年。眞卿誤也。方平之學出於董夢程。夢程之學出於黃榦。榦朱子壻也。故方平及其子一桂。皆篤守朱子之說。此書卽發明朱子易學啓蒙之旨。案朱子易學啓蒙序曰。近世學者。類喜談易。其專於爻義者。既支離散漫而無所根據。其渉於象數者。又皆牽合附會。而或以爲出於聖人心思智慮之所爲也。若是者。余竊病焉。因與同志。頗輯舊聞。爲書四篇。以示初學。使毋疑於其說云云。蓋易之爲道。理數竝存。不可滯於一說。朱子因程傳專主明理。故兼取邵子之數。以補其偏。非脱略易理。惟著此書以言數也。後人置本義不道。惟假借此書。以轉相推衍。至於文離轇轕而不已。是豈朱子之本旨乎。方平此書。雖亦專闡數學。而根據朱子之書。反覆詮釋。所採諸書。凡黃榦董銖劉爚陳埴蔡淵蔡沈六家。皆朱子門人。又蔡模徐幾翁泳三家。模蔡淵子。幾泳皆淵之門人。故所衍說。尚不至如他家之竟離其宗。是亦讀啓蒙者所當考矣。董眞卿所稱方平自序。今本佚之。惟存後序一篇。朱彝尊經義考。乃竟以朱子原序爲方平之序。可謂千慮之一失。徐氏通志堂刻本。於此序之末。題淳熙丙午暮春既望雲臺眞逸手記。是顯著朱子之別號矣。而其標目。乃稱易學啓蒙通釋序。淳熙丙午下距至元己丑凡一百一十三年。朱子安知有通釋乎。今刊正之。俾無滋後來之疑焉。<br/>
</p></body>
</html>