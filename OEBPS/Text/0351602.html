<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 黃文獻集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->黃文獻集 十卷
</h2>
<!--ed:-->浙江鮑士恭家藏本
<p>
<!--no:-->元黃溍撰。溍有日損齋筆記。已著錄。其文原本經術。應繩引墨。動中法度。學者承其指授。多所成就。宋濂王褘。皆嘗受業焉。濂序稱所著日損齋稿二十五卷。溍歿後。縣尹胡惟信鍥梓以傳。又有危素所編本。爲二十三卷。今皆未見。此本乃止十卷。前有嘉靖辛卯張儉序。稱舊本頗闕失。且兼載其一時泛應異端之求者。恐非公意也。索世家得善本。及公所爲筆記一編。稍加删定。付建甌尹沈璧陳珪。重梓以傳云云。則儉已有所刊削。非濂所序之本。卷首題虞守愚張儉洞校一行。又題溫陵張維樞重選。會稽王廷曾補訂一行。則二人又有所竄易。併非儉所刻之本。卷數不同。有自來矣。明人誕妄。凡古書經一刊刻。必遭一塗改。數變之後。遂失其眞。蓋往往如此。然有所私損。未必有所私益。雖殘闕不完。尚可見潛之崖略也。<br/>
</p></div></body>
</html>