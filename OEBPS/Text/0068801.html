<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 九經辨字瀆蒙 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->九經辨字瀆蒙 十二卷
</h2>
<!--ed:-->浙江巡撫採進本
<p>
<!--no:-->國朝沈炳震撰。炳震歸安人。是書校正九經文字。第一卷爲經典重文。如翩翩坎坎之類。第二卷爲經無重文。如褫字豶字之類。第三卷爲經典傳譌。如文言傳重剛而不中。重字本義疑衍。象傳履霜堅冰。魏志作初六履霜之類。第四卷第五卷爲經典傳異。以註疏本列於上。以石經不同者列於下。其諸書援引異文。亦併附著。第六卷爲經典通借。如君子以順德。順王肅本作愼。磐桓利居貞。磐釋文一本作盤之類。第七卷第八卷第九卷爲先儒異讀。如易大人造也。造劉歆引作聚。君子體仁。仁董遇本作信之類。第十卷爲同音易義。如彖本訓豕走。而易之彖則訓爲斷。毒本訓害。而王弼註師卦毒天下訓爲役之類。然其音不改。第十一卷爲易音易義。如元亨之亨。在王用亨于岐山。則讀饗。乾坤之乾。在噬嗑乾胏則讀于之類。併其音而改之矣。併附以異字同義。如易之鼫鼠。卽詩之碩鼠。易之甈卼。卽書之杌楻之類。第十二卷則註解傳述人也。其排比鉤稽。頗爲細密。可以因文字之異同。究訓詁之得失。於經學頗爲有裨。惟末卷註解傳述人。全錄陸德明釋文所載。無所考證。苟盈篇帙。殊無可取。駢拇枝指。姑置而不論可矣。<br/>
</p></div></body>
</html>