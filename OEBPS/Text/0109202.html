<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 古史 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->古史 六十卷
</h2>
<!--ed:-->副都御史黃登賢家藏本
<p>
<!--no:-->宋蘇轍撰。轍有詩傳。已著錄。轍以司馬遷史記多不得聖人之意。乃因遷之舊。上自伏羲神農。下訖秦始皇。爲本紀七。世家十六。列傳三十七。自謂追錄聖賢之遺意。以明示來世。至於得失成敗之際。亦備論其故。以今考之。如於三皇紀。增入道家者流。謂黃帝以無爲爲宗。其書與老子相出人。於老子傳。附以佛家之說。謂釋氏視老子。體道愈遠。而立於世之表。於孟子傳。謂孟子學於子思。得其說而漸失之反稱譽田騈愼到之徒。又謂其爲佛家所謂鈍根聲聞者。班固論遷之失。首在先黃老而後六經。轍所更定。烏在其能正遷耶。朱子語錄曰。伯恭子約。宗太史公之學。某嘗與之痛辨。子由古史。言馬遷淺陋而不學。疎略而輕信。此二句最中馬遷之失。伯恭極惡之。古史序云。古之帝王。其必爲善。如火之必熱。水之必寒。其不爲不善。如騶虞之不殺。竊脂之不穀。此語最好。某嘗問伯恭。此豈馬遷之所及。然子由此語雖好。卻又有病處。如云帝王之道。以無爲爲宗之類。他只說得箇頭勢大。然下面工夫。又皆空疎云云。蓋與呂祖謙議論相激。故平日作雜學辨以攻轍。此時反爲之左袒。然其混合儒墨之失。亦終不能爲之掩也。平心而論。史至於司馬遷。猶詩至於李杜。書至於鐘王。書至於顧陸。非可以一支一節。比擬其長短者也。轍乃欲點定其書。殆不免於輕妄。至其糾正補綴。如史記載堯妻舜之後。瞽瞍尚欲殺舜。轍則本尚書。謂妻舜在瞽瞍允若之後。史記載伊尹以負鼎說湯。造父御周穆王見西王母事。轍則删之。史記不載禱雨桑林事。轍則增之。宋世家史記贊宋襄公泓之戰爲禮讓。轍則貶之。辨管子之書爲戰國諸子所附益於晏子傳增入晏子處崔杼之變。知陳氏之篡與諷諫數事。於宰我則辨其無從叛之事。於子貢則辨其無亂齊之事。又據左氏傳。爲柳下惠曹子臧吳季札范文子叔向子產等傳。以補史記所未及。魯連傳附以虞卿。刺客傳不載曹沫。其去取之閒。亦頗爲不苟。存與遷書相參考。固亦無不可矣。書中閒有附註。以葉大慶考古質疑考之。蓋與子遜之所作。舊本不載其名。今附著焉。<br/>
</p></div></body>
</html>