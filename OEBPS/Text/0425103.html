<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十四 總集類存目一 文章辨體 五十卷 外集 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十四
<!--sf:-->總集類存目一
</font><h2>
<!--ti:-->文章辨體 五十卷
<!--ti:-->外集 五卷
</h2>
<!--ed:-->江蘇巡撫採進本
<p>
<!--no:-->明吳訥編。訥有祥刑要覽。已著錄。是編採輯前代至明初詩文。分體編錄。各爲之說。內集凡四十九體。大旨以眞德秀文章正宗爲藍本。外集凡五體。則皆駢偶之詞也。程敏政作明文衡。特錄其敘錄諸體。蓋意頗重之。陸深溪山餘話。亦稱文章辨體一書。號爲精博。自眞文忠文章正宗以後。未有能過之者。今觀所論。大抵剽掇舊文。罕能考核源委。卽文體亦未能甚辨。如內集純爲古體矣。然如陸機文賦。謝惠連雪賦。謝莊月賦。已純爲駢體。但不隔句對耳。至駱賓王討武瞾檄。純爲四六。而列之內集。又孔稚圭北山移文。亦附之古賦。是皆何說也。古樂府備列吳聲歌曲。西曲歌。江南曲諸體。淫詞豔語。竝登簡牘。而獨斥律詩爲變體。非耳食歟。外集收及詞曲。已爲泛濫。而以王維渭城曲。劉禹錫竹枝詞。白居易楊柳枝詞。綴於簡末。謂之附錄。夫渭城曲本題爲送元二使安西。當時伶入採以入樂耳。遽別之於絕句之外。已爲憒憒。且唐歌曲乃宋元詞曲之先聲。反附錄於宋元人後。直本末倒置矣。其餘去取。亦漫無別裁。不過取盈卷帙耳。不足尚也。<br/>
</p></div></body>
</html>