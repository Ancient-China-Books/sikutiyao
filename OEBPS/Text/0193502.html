<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 榕壇問業 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->榕壇問業 十八卷
</h2>
<!--ed:-->福建巡撫採進本
<p>
<!--no:-->明周道周撰。道周有易象正。已著錄。此篇乃其家居時講學之語。道周自崇禎壬申削籍。歸石養山守墓。是年講學於浦之北山。越二年甲戌夏。始入郡就芝山之正學堂爲講舍。至乙亥冬。以原官召用。始罷講。故此書起甲戌五月。至乙亥仲冬者。凡十六卷。其十七卷。有云丙子春者。則道周已罷講還家。取他方友人書牘問難之詞。當時未卽答者。續爲發明綴入。其十八卷。則同年蔣德璟所問之詞。道周屬諸弟子代答。閒亦衷以己說。併以德璟原問十八條。附錄於後。其書每卷分載所編弟子姓氏。卷之前後。道周復各綴以題識。其大旨以致知明善爲宗。大約左袒考亭。而益加駿厲。書內所論。凡天文地志經史百家之說。無不隨問闡發。不盡作性命空談。蓋由其博洽精研。靡所不究。故能有叩必竭。響應不窮。雖詞意閒涉深奧。而指歸可識。不同於禪門機括。幻窅無歸。先儒語錄。每以陳因迂腐。爲博學之士所輕。道周此編。可以一雪斯誚矣。<br/>
</p></body>
</html>