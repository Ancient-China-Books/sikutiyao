<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 會稽三賦 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->會稽三賦 三卷
</h2>
<!--ed:-->禮部尚書曹秀先家藏本
<p>
<!--no:-->宋王十朋撰。十朋字龜齡。樂淸人。紹興二十七年進士第一。官至龍圖閣學士。諡文忠。事蹟具宋史本傳。所著有梅溪集。此賦三篇。又於集外別行。一曰會稽風俗賦。仿三都賦之禮。歷敍其地山川物產人物古迹。一曰民事堂賦。民事堂者。紹興中添差簽判廳之公堂也。元借寓小能仁寺。歲久圮廢。十朋始重建於車水坊。一曰蓬萊閣賦。其閣以元稹詩謫居猶得住蓬萊句得名。皆在會稽。故統名曰會稽三賦。初嵊縣周世則。嘗爲註會稽風俗賦。郡人史鑄。病其不詳。又爲增註。併註後二賦。末有嘉定丁丑鑄自跋。十朋文章典雅。足以標擧茲邦之勝。鑄以當時之人。註當時之作。耳聞目覩。言必有徵。視後人想像考索者。亦特爲詳贍。且所引無非宋以前書。尤非近時地志。杜撰故實。牽合名勝者可比。與十朋之賦。相輔而行。亦劉逵張載分註三都之亞也。<br/>
</p></div></body>
</html>