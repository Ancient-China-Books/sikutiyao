<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 古刻叢鈔 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->古刻叢鈔 一卷
</h2>
<!--ed:-->浙江吳玉墀家藏本
<p>
<!--no:-->明陶宗儀編。宗儀有國風尊經。已著錄。是編前後無序跋。所鈔碑刻。凡七十一種。漢一後漢二。晉一。宋三。梁三。隋二。唐四十九。南唐一。北宋二。南宋一。無年月者六。皆全錄其文。以原額爲題。無所考辨。亦無先後次序。蓋隨得隨鈔。非著書也。然所載諸碑。傳於世者甚罕。惟漢建平郫縣刻石。見於隸續漢隸字源。唐薛王府典軍李無慮墓誌。見於金石錄。其餘如宋之臨灃侯劉襲墓誌。梁之永陽敬太妃王氏墓誌。唐之汝南公主墓誌。尉州刺史馬紆墓誌。多與史傳相發明。又載唐人曹汾等別東林寺。徐浩題寶林寺。及謁禹廟。釋元孚與王暮遊天台詩。共七首。亦自來錄唐詩者所未及。古人著作。託金石以垂於後。然金石有時而銷泐。其幸而存者。不貴存目。貴錄其文。而後可傳於無窮。故洪适隸釋隸續。較金石集古諸錄。更爲有資於考證。是書摭拾佚文。首尾完具。非惟補金石家之闕漏。卽讀史談藝。亦均爲有所裨矣。<br/>
</p></div></body>
</html>