<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 元經 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->元經 十卷
</h2>
<!--ed:-->江蘇巡撫採進本
<p>
<!--no:-->舊本題隋王通撰。唐薛收續。併作傳。宋阮逸注。其書始晉太熙元年。終隋開皇九年。凡九卷。稱爲通之原書。末一卷。自隋開皇十年。迄唐武德元年。稱收所續。晁公武讀書志曰。案崇文無其目。疑阮逸依託爲之。陳振孫書錄解題曰。河汾王氏諸書。自中說以外。皆唐藝文志所無。其傳出阮逸。或云皆逸僞作也。唐神堯諱淵。其祖景皇諱虎。故晉書戴淵石虎。皆以字行。薛收唐人。於傅稱戴若思石季龍。宜也。元經作於隋世大業四年。亦書曰若思。何哉。今考是書。晉成帝咸和八年。書張公庭爲鎭西大將軍。康帝建元元年。書石虎侵張駿。公庭卽駿之字。猶可曰書名書字。例本互通。至於康寧三年書神虎門爲神獸門。則顯襲晉書。更無所置辨矣。且於周大定元年。直書楊堅輔政。通生隋世。雖妄以聖人自居。亦何敢於悖亂如是哉。陳師道後山談叢。何薳春渚紀聞。邵博聞見後錄。竝稱逸作是書。嘗以稾本示蘇洵。薳與博語未可知。師道則篤行君子。斷無妄語。所記諒不誣矣。逸字天隱。建陽人。天聖五年進士。官至尚書屯田員外郎。宋史胡瑗傳。景祐初更定雅樂。與鎭東軍節度推官阮逸。同校鐘律者。卽其人也。王鞏甲申雜記。又載其所作詩。有易立太山石難芳上林柳句。爲怨家所告。流竄以終。生平喜作僞書。此特其一耳。文獻通考載是書十五卷。此本止十卷。自魏太和以後。往往數十年不書一事。蓋又非阮逸僞本之全矣。至明鄧伯羔藝彀。稱是書爲關朗作。朗北魏孝文帝時人。何由書開皇九年之事。或因宋人記關朗易傳。與此書同出阮逸。偶然誤記耶。其書本無可取。以自宋以來。流傳已久。姑錄存之。而參考諸說。附糾其依託如右。<br/>
</p></div></body>
</html>