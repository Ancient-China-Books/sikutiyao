<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 十七史纂古今通要 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->十七史纂古今通要 十七卷
</h2>
<!--ed:-->內府藏本
<p>
<!--no:-->元胡一桂撰。一桂有易本義附錄纂疏。已著錄。是書自三皇以迄五代裒集史事。附以論斷。前有大德壬寅自序。幷地理世系等十三圖。錢曾讀書敏求記曰。宋以來論史家。汗牛充棟。率多龐雜可議。以其不討論之過也。此書議論頗精允。絕非宋儒隅見者可比。一覽令人於古今興亡理亂。了然胸次。朱子稱稽古錄。其言如桑麻菽粟。小兒六經了。好令讀去。予於此書亦云。其推許是書甚至。至議其當從資治通鑑帝魏。不當從朱子綱目帝蜀。則又以久經論定之事。務持異議以駭聽。不足爲一桂病也。熊禾勿軒集。有胡庭芳史纂通要詔序。卽爲此書而作。庭芳一桂字也。其稱史纂通要。省文耳。此本不載禾序。殆偶佚歟。<br/>
</p></div></body>
</html>