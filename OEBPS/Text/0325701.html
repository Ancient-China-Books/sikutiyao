<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部八
<!--sf:-->別集類八
</font><h2>
<!--ti:-->姑溪居士前集 五十卷
<!--ti:-->後集 二十卷
</h2><p>
<!--no:-->宋李之儀撰。之儀字端叔。宋史稱滄州無棣人。而吳芾作前集序。乃曰景城人。考元豐九域志。熙寧六年省景城入樂壽。則當爲樂壽人。史殆因滄州景城郡橫海軍節度。治平九年。嘗由淸池徙治無棣。遂誤以景城爲無棣也。陳氏書錄解題。據所題郡望。稱爲趙郡人。益失之矣。之儀元豐中舉進士。元祐初爲樞密院編修。官通判原州。元符中監內香藥庫。以嘗從蘇軾幕府。爲御史石豫劾罷。崇寧初提舉河東常平。坐草范純仁遺表。過於鯁直。忤蔡京意。編管太平。是編前集五十卷。爲乾道丁亥吳芾所輯。併爲之序。姑溪居士。之儀南遷後自號因以名其集也。後集二十卷。不知誰編。然文獻通考已著錄。則亦出宋人手矣。之儀在元祐熙寧閒。文章與張耒秦觀相上下。王明淸揮塵後錄。稱其尺牘最工。然他作亦皆神鋒俊逸。往往具蘇軾之一體。蓋氣類漸染與之化也。其詩名稍不及黃陳。論者因蘇軾題其詩後。有暫借好詩消永夜。每途佳處輒參禪句。遂以爲諷其過於僻澀。今觀集中諸詩。雖魄力雄厚。不足敵軾。然大抵軒豁磊落。實無郊島鉤棘艱苦之狀。註家所論。附會其詞非軾本意矣。
</p><br/></div></body></html>