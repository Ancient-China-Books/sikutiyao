<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 春草齋集 十卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->春草齋集 十卷
<!--ti:-->附錄 一卷
</h2>
<!--ed:-->編修汪如藻家藏本
<p>
<!--no:-->明烏斯道撰。斯道字繼善。慈谿人。洪武初官石龍縣知縣。調永新。坐事謫戍定遠。尋放還。明史文苑傳。附見趙壎傳中。所著有秋吟稾及此集。千頃堂書目。載秋吟稾之名。而闕其卷數。蓋明代已佚。此集凡詩五卷。文五卷。與千頃堂書目卷數相合。蓋猶舊本。又附錄傳贊一卷。則萬歷閒其八世孫獻明所續輯也。斯道詩寄託深遠。吐屬淸華。能剗滌元人繁縟之弊。文亦雅令。不爲劍拔弩張之狀。夷猶淡宕。頗近自然。宋濂爲作集序。所謂俊潔如明月珠者。蓋狀其圓潤。所謂洶湧如春江濤者。則與其文之紆餘爲妍。頗不相肖。推濂之意。特狀其詞源之不竭。非謂其騁才恃氣。以驚風駭浪爲奇特也。史稱斯道工古文。兼精書法。不及其詩。殆在當時文尤見重於世歟。<br/>
</p></div></body>
</html>