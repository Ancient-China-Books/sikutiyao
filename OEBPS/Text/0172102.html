<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 明宮史 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->明宮史 五卷
</h2>
<!--ed:-->內府藏本
<p>
<!--no:-->舊本題蘆城赤隱呂毖校次。毖始末未詳。蓋明季宦官也。其書敍述當時宮殿樓臺服食宴樂。及宮闈諸雜事。大抵宂碎猥鄙。不足據爲典要。至於內監職掌條內。稱司禮監掌印秉筆。秩尊視元輔。權重視總憲云云。尤爲悖妄。蓋歷代奄寺之權。惟明爲最重。歷代奄寺之禍。亦惟明爲最深。二百餘年之中。盜持魁柄。濁亂朝綱。卒至於宗社邱墟。生靈塗炭。實爲漢唐宋元所未有。迨其末造。久假不歸。視威福自專如其固有。遂肆無忌憚。筆之於書。故迹其致亡之道。雖亦多端。要以寵任貂璫。爲病本之所在也。然其人可誅。其事乃足爲炯鑑。家語稱周明堂之四門。有桀紂之象。儀禮鄉射禮。司射適堂西。命弟子設豐。陳祥道禮書。稱舊圖刻人形。謂豐國之君。嗜酒亡國。因狀之以爲戒也。漢書敍傳。載乘輿幄座。張畫屏風。畫紂醉踞妲己作長夜之樂。班伯亦以爲警沈湎焉。豈非借彼前車。示其覆轍。俾後來以此思懼乎。我朝自列聖以來。家法森嚴。內豎不過供灑掃。或違律令。必正刑章。不待於遠引周官。委權冢宰。而乾綱獨握。宮掖肅淸。已足垂法於萬世。乃猶防微杜漸。慮遠思深。特命繕錄斯編。登諸册府。著前代亂亡之所自。以昭示無窮。伏考尚書有曰。殷鑒不遠。在夏后之世。詩大雅有曰。儀監于殷。亦越漢之高帝。使陸賈作新語。亦曰著秦之所以失。與我之所以得。蓋時代彌近。資考鏡者彌切也。皇上於內殿叢編。檢逢是帙。闢其謬而仍存之。聖人之所見者大矣。謹恭錄諭旨。弁冕簡端。仰見衡鑒親操。折衷衆論。勒千古未有之鴻編。皆義主勸懲。言資法戒。非徒以雕華浮艷。爲藏弆之富也。<br/>
</p></div></body>
</html>