<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十八 地理類存目一 今古輿地圖 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十八
<!--sf:-->地理類存目一
</font><h2>
<!--ti:-->今古輿地圖 無卷數
</h2>
<!--ed:-->江蘇巡撫採進本
<p>
<!--no:-->不著撰人名氏。首列明一統圖。由明溯元。層累而上。至帝嚳九州。凡爲圖五十。又別爲古今區域總要。歷代山名。歷代水名。辰次分野。列國分野。天象分野。山河兩戒八圖。其圖五十有八。凡明郡縣用墨書。而歷代沿革異同。俱以五色筆界畫細註。又各附說於圖中。考錢曾讀書敏求記曰。古今輿地圖二卷。起帝嚳九州。至元末羣雄。悉以明朝區域爲總要。復以朱界其閒。標擧歷代地理於上。凡古今山水名。及一行山河兩戒咸載焉。據其所言。與此本合。惟曾云二卷。此不分卷。曾云起帝嚳九州至元末羣雄。此起元末羣雄至帝嚳九州。爲小異。蓋此書本無卷數。曾所藏。蓋以篇頁稍繁。分爲二册。故以二卷著錄。又每頁各自爲圖。不相聯屬。裝潢者以時代先後敍之。故始自帝嚳耳。然書名今古。不名古今。是自後溯前之明證。圖旁亦細註某圖第幾字。則曾所藏本。爲誤移其次序。審矣。其書於明代郡縣。不能計里開方。又不能上測經緯二度。其方向皆在影響之閒。根柢先已不確。歷代沿革。遂皆從之而移。曾以謝莊左傳圖比之。非其倫也。<br/>
</p></body>
</html>