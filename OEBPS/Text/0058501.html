<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 三傳折諸 四十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->三傳折諸 四十四卷
</h2>
<!--ed:-->江蘇巡撫採進本
<p>
<!--no:-->國朝張尚瑗撰。尚瑗字宏蘧。一字損持。吳江人。康熙戊辰進士。改庶吉士。散館外補興國縣知縣。尚瑗初從朱鶴齡遊。講春秋之學。鶴齡作讀左日鈔。尚瑗亦作讀三傳隨筆。積累旣久。卷帙遂夥。乃排纂而成是書。曰折諸者。取揚雄羣言淆亂折諸聖之語也。凡左傳三十卷。公羊穀梁各七卷。而用力於左傳尤多。如卷首所列郊禘五嶽考。地名同考。名諡同考。名姓世表諸篇。皆引據典核。可資考證。惟其書貪多務得。細大不捐。每捃摭漢魏以下史事。與傳文相證。往往支離曼衍。如因衞懿公好鶴。遂涉及唐元宗舞馬之類。不一而足。與經義或渺不相關。殊爲蕪雜。然取材旣廣。儲蓄遂宏。先儒訓詁之遺。經師授受之奧。微言大義。亦多錯見於其中。所謂披沙簡金。往往見寶。固未可以其糠粃。遂盡棄其精英。且春秋一經。說者至夥。自孫復劉敞之徒。倡言廢傳。後人沿其流派。遂不究事實。而臆斷是非。胡安國傳。自延祐以來。懸爲功令。而僖公十七年之滅項。乃誤歸獄於季孫。由議論多而考證少也。尚瑗是書。雖未能刊削浮文。頗乖體要。而蒐羅薈稡。猶爲摭實之言。過而存之。視虛談襃貶者。固勝之遠矣。<br/>
</p></div></body>
</html>