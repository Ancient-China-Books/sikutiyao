<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 古參同契集註 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->古參同契集註 六卷
</h2>
<!--ed:-->江西巡撫採進本
<p>
<!--no:-->國朝劉吳龍撰。吳龍字紹聞。南昌人。雍正癸卯進士。官至都察院左都御史。是集前有自序。稱參同契自明楊愼掘地得原本。經傳始分。因本元俞琰發揮。而爲是註。前載愼序。謂參同契書。隋唐經籍志。是書原未著錄。蓋據讀書志之說。考舊唐書經籍志五行類。有周易參同契二卷。魏伯陽撰。周易三相類一卷。亦魏伯陽撰。新唐書藝文志同。晁氏所說。未免失考。愼述之亦爲沿誤。至愼所稱古本。云掘地得之石函。夫文字託於金石。尚不免剝蝕銷泐。石函所藏。如在彭曉以後。則五代至宋。不應無一人見之。至明始出。如在彭曉以前。則絹素紙札。入土五六百年。尚完全無闕。有是理耶。至俞琬之發揮。實不及彭曉陳致虛所註。獨據以爲本。亦未爲確論也。<br/>
</p></body>
</html>