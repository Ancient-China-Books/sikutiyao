<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 經史辨疑 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->經史辨疑 一卷
</h2>
<!--ed:-->兩江總督採進本
<p>
<!--no:-->國朝朱董祥撰。董祥有讀禮記略。已著錄。是書前有目次。載辨經者三十二條。辨史者二十三條。當爲五十五條。此本僅五十一條。蓋經史各闕二條。其中辨繼父同居一條。徐乾學讀禮通考。嘗採用之。然全書好新說。未見根據。如謂喪服大功章曰。爲人後者。降其昆弟。則知伯叔父母不降。小功章曰。爲人後者。降其姊妹適人者。則知姑不降也。凡人無子。以嫡兄弟之子爲後。本生父母。降爲伯叔。父母期。本生兄弟姊妹。降爲伯叔兄弟姊妹。服大功。禮也。第伯叔父諸姑。則仍嫡也。曷爲而槩降之哉。家禮。大功槩及伯叔父母。小功及姑適人。於禮未當。今考斬衰三年章曰。何如而可爲之後。同宗則可爲之後。疏曰。同宗。謂同承別子一宗之內。是雖族遠而宗同者。亦得爲後。本篇自有明文。董祥獨據嫡兄弟之子。何也。至於經云。爲人後者降其昆弟。不及世叔父母。降其姊妹適人者。不及姑。猶齊衰不杖期章。但載世叔父母不及姑。而鄭註則云。爲姑在室亦如之。但載昆弟不及姊妹。而鄭註則云。爲姊妹在室亦如之。但載爲衆子。不及女子子。而鄭註則云。女子子在室亦如之。又焉得謂經文偶省。卽本未嘗有此服哉。至小功降服。幷及姑適人。始於開元禮。而董祥歸之家禮。尤誤。董祥又謂喪報小記曰。妾母不世祭。蓋言祀妾之禮當殺耳。小記本文曰。妾無妾祖姑者。易牲而祔于女君。禮有牲曰祭。無牲曰薦。易牲。則不用牲矣。不用牲。則謂之薦。不謂之祭。豈絕之而不祀耶。註家以爲子祭孫不祭。非也。不世祭者。非惟孫不爲祭。卽子亦不得爲祭。據董祥此說。卽小記世字內。兼統子孫言。世世俱得薦。特不得祭耳。但考雜記曰。主妾之喪。則自祔至于練祥。皆使其子主之。其殯祭不于正室。是妾之子祭其母。明曰祭。不曰薦。則何妾不得祭之有乎。又隱五年。考仲子之宮。穀梁傳曰。禮爲其母築宮。使公子主其祭。註曰。公子者。長子之弟。及妾之子。是公子祀妾母。禮得稱祭之顯證也。而董祥謂不得祭。尤爲不根。又禮。凡言易牲。非謂不得用牲也。小記曰。士祔于大夫。則易牲。註曰。不敢以卑牲祭尊也。大夫少牢。據此。則是易士之牲。用大夫之牲。義主隆。不主殺。故小記又曰。妾無妾祖姑者。易牲而祔于女君可也。註易牲而祔。則凡妾下女君一等。是方易接之牲。用女君之牲。而董祥反以易牲爲不用牲。誤矣。又小記疏曰。妾與女君牲牢無文。旣云易牲。故註云。下女君一等。若女君少牢。妾則特牲。若女君特牲。妾則特豚。據此。則妾得有牲可知。而董祥謂妾不得有牲。總由誤會經文易牲二字耳。其他若以郊爲天地合祭。中月而禫爲二十五月。三代不改時。亦不改月。太襲前人已廢之說。至謂置閏當在四季之月。及解螽斯揖揖。爲拱揖之揖。則又杜撰顯然者也。<br/>
</p></div></body>
</html>