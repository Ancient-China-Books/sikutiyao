<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 北夢瑣言 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->北夢瑣言 二十卷
</h2>
<!--ed:-->內府藏本
<p>
<!--no:-->宋孫光憲撰。光憲字孟文。自號葆光子。十國春秋作貴平人。而自題乃稱富春。考光憲自序。言生自岷峨。則當爲蜀人。其曰富春。蓋舉郡望也。仕唐爲陵州判官。旋依荊南高季興爲從事。後勸高繼沖以三州歸宋。太祖嘉之。授黃州刺史以終。五代史荊南世家。載之甚明。舊以爲五代人者誤矣。所著有荊臺集橘齋集筆傭集鞏湖集翫蠶書續通歷等書。自宋代已散佚。惟是書獨傳於後。其曰北夢瑣言者。以左傳稱田於江南之夢。而荊州在江北。故以命名。蓋仕高氏時作也。所載皆唐及五代士大夫逸事。每條多載某人所說。以示有徵。蓋用杜陽雜編之例。其記載頗猥雜。敍次亦頗宂沓。而遺文瑣語。往往可資考證。故宋李昉等編太平廣記。多採其文。晁公武讀書志。載光憲續通歷十卷。輯唐及五代事。以續馬總之書。參以黃巢李茂貞劉守光按巴堅<span class="jiazhu">案按巴堅原作阿保機。今改正。</span>吳唐閩廣吳越兩蜀事迹。太祖以所記多不實。詔毀其書。而此書未嘗議及。則語不甚誣可知矣。世所行者凡二本。一爲明商濬稗海所刻。脫誤殆不可讀。近時揚州新刻。乃元華亭孫道明所藏。猶宋時陝西刊版。差完整有緒。故今以揚州本著錄。不用商氏本云。<br/>
</p></div></body>
</html>