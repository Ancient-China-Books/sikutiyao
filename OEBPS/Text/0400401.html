<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->榆墩集選文 九卷
<!--ti:-->詩 二卷
</h2><p>
<!--no:-->國朝徐世溥撰。世溥有夏小正解。已著錄。是集前有熊人霖序。稱僅存十之一。蓋選本也。中閒諸葛武侯無成論一篇。謂諸葛之出師。卽周公居東之志。其盡瘁而無成功。則昭烈如其不才卿可自取一言酖之也。又云昭烈之疑忌盡見。生平深險畢露。又云諸葛若久畱在蜀。必有不利孺子之讒。又云昭烈之有是言。則亮勸攻劉璋之言有以致之。一事之不仁。百行忠厚。不足以蓋之。亮始教備殺璋以取蜀。卒也致備疑其圖禪於終身云云。其持論殊爲偏激。昭烈君臣之契。光明磊落。爲三代以後所僅有。永安託孤之言。亦出至誠。陳壽於昭烈傳中。已極論之。卽後主之於諸葛。始終尊信。亦未嘗有毫髮之閒言。何得因卿可自取一語。而遂謂其有所疑忌乎。至諸葛勸昭烈取蜀。則自三顧隆中時。已定其計。而昭烈卒用其策。以少延漢緒。若如所論。則昭烈生平。與諸葛周旋者。皆日在猜嫌疑忌之中。雖魏主叡之於司馬懿。尚不忍出此。而謂魚水相合者。若是哉。文人好爲翻案之說。殊非論古之正軌。王士禎爲居易錄。極斥其妄。固非太過矣。
</p><br/></div></body></html>