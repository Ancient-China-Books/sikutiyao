<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 孔叢子 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->孔叢子 三卷
</h2>
<!--ed:-->內府藏本
<p>
<!--no:-->舊本題曰孔鮒撰。所載仲尼而下。子上子高子順之言行。凡二十一篇。又以孔臧所著賦與書上下二篇。附綴於末。別名曰連叢。鮒字子魚。孔子八世孫。仕陳涉爲博士。臧。高祖功臣孔聚之子。嗣爵蓼侯。武帝時官太常。其書。文獻通考作七卷。今本三卷。不知何人所併。晁公武讀書志云。漢志無孔叢子。儒家有孔臧十篇。雜家有孔甲盤盂書二十六篇。其獨治篇。鮒或稱孔甲。意者孔叢子。卽孔甲盤盂。連叢卽孔臧書。案漢書藝文志。顏師古註。謂孔甲黃帝之史。或云夏后孔甲。似皆非。則孔叢非盤盂。又志於儒家孔臧十篇外。詩賦家別出孔臧賦二十篇。今連叢有賦。則亦非儒家之孔臧。公武未免附會。朱子語類。謂孔叢子文氣軟弱。不似西漢文字。蓋其後人集先世遺文而成之者。陳振孫書錄解題。亦謂案孔光傳。孔子八世孫鮒。魏相順之子。爲陳涉博士。死陳下。則固不得爲漢人。而其書記鮒之沒。則又安得以爲鮒撰。其說當矣。隋書經籍志。論語家有孔叢七卷。註曰陳勝博士孔鮒撰。其序錄稱孔叢家語。並孔氏所傳仲尼之旨。則其書出於唐以前。然家語出王肅依託。隋志旣誤以爲眞。則所云孔叢出孔氏所傳者。亦未爲確證。朱子所疑。蓋非無見。卽如舜典禋于六宗何謂也。子曰所宗者六。皆潔祀之也。埋少牢於泰昭。所以祭時也。祖迎於坎壇。所以祭寒暑也。主於郊宮。所以祭日也。夜明所以祭月也。幽禜所以祭星也。雩禜所以祭水旱也。禋于六宗。此之謂也。其說與僞孔傳僞家語並同。是亦晚出之明證也。其中第十一篇。卽世所傳小爾雅。註疏家往往引之。然皆在晉宋以後。惟公羊傳疏所引賈逵之說。謂俗儒以六兩爲鋝。正出此書。然謂之俗儒。則非漢藝文志之小爾雅矣。又水經注引孔叢子曰。夫子墓塋方一里。在魯城北六里泗水上。諸孔邱封五十餘所。人名昭穆。不可復識。有銘碑三所。獸碣具存云云。今本無此文。似非完帙。然其文與全書不類。且不似孔氏子孫語。或酈道元誤證。抑或傳寫有譌。以他書誤題孔叢歟。<br/>
</p></div></body>
</html>