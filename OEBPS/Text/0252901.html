<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 嬾眞子 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->嬾眞子 五卷
</h2>
<!--ed:-->內府藏本
<p>
<!--no:-->宋馬永卿撰。是編乃其雜記之書。然亦多述劉安世語。又開卷冠以司馬光事。書中亦多稱光。蓋其淵源所自出也。宋史藝文志著錄。晁陳二家書目乃皆不載。然袁文爲建炎紹興閒人。王楙爲慶元嘉泰閒人。費袞爲紹熙開禧閒人。文甕牖閒評駁其中印文五字一條。楙野客叢書駁其中承露囊一條。袞梁谿漫志駁其漢太公無名。母媼無姓一條。是其書未嘗不行於世。特二家偶遺之耳。其書末稱紹興六年。蓋成於南渡以後。中閒頗及雜事。而考證之文爲多。如據漢書王嘉封事。謂書無教逸欲有邦。教當作敖。謂陶潛游斜川詩。開歲倏五十。當作五日。與殷晉安別詩本十韻。傳本誤脫一韻。東坡亦誤和九韻。謂杜甫詩虬鬚十八九。字出漢書丙吉傳。謂韓愈感二鳥賦序。貞元十一年。誤作十五年。又考正曹成王碑衍文譌字。及箋釋句讀。謂前漢百官表少府之遵官。據唐百官志當作導官。謂成元英莊子疏。不知其時已有縣令。誤讀縣爲懸。解爲高名令聞。謂古者席面之賓乃稱客。列座之賓皆稱旅。引左傳爲證。謂二十八宿中亢氐觜三星。韻略皆誤音。謂賜酺始趙武靈王。謂河鼓之河當作何。謂唐中興頌復復指期。復復字本漢書匡衡傳。皆引據確鑿。不同臆說。其謂離騷正則靈均乃小名小字。雖無所考。亦足以備一解。惟頗參雜以二氏。至謂韓愈亦深明佛理。是亦安世之學。喜談禪悅之餘派。存而不論可矣。<br/>
</p></body>
</html>