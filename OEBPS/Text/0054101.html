<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋左氏傳說 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋左氏傳說 二十卷
</h2>
<!--ed:-->兩江總督採進本
<p>
<!--no:-->宋呂祖謙撰。祖謙有古周易。已著錄。其生平研究左傳。凡著三書。一曰左傳類編。一曰左傳博議。一卽是編。其類編取左氏之文。分別爲十九目。久無傳本。惟散見永樂大典中。頗無可采。博議則隨事立義。以評其得失。是編持論。與博議略同。而推闡更爲詳盡。陳振孫書錄解題。稱其於左氏一書。多所發明。而不爲文。似一時講說。門人所鈔錄者。其說良是。朱子語錄。亦稱其極爲詳博。然遣辭命意。頗傷於巧。考祖謙所作大事記。朱子亦謂有纖巧處。而稱其指公孫宏張湯姦狡處。皆說得羞愧殺人云云。然則朱子所謂巧者。乃指其筆鋒穎利。凡所指摘。皆刻露不留餘地耳。非謂巧於馳辨。或至顛倒是非也。書錄解題。載是書爲三十卷。此本僅二十卷。考明張萱內閣書目。所載傳說四冊。外尚有續說四冊。知陳氏所謂三十卷者。實兼續說十卷計之。今續說別於永樂大典之中。裒采成帙。以其體例自爲起訖。仍分著於錄云。<br/>
</p></div></body>
</html>