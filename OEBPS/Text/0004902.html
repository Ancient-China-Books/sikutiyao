<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 讀易舉要 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->讀易舉要 四卷
</h2>
<!--ed:-->永樂大典本
<p>
<!--no:-->宋俞琬撰。是書文淵閣書目。焦竑經籍志。朱睦㮮授經圖。皆著於錄。然外閒傳本殊稀。故朱彝尊經義考。亦云未見。今惟永樂大典。尚散見於各韻之中。可以採輯。謹裒合編次。仍定爲四卷。考琬之集說。以朱子爲宗。而此書論剛柔往來。則以兩卦反對見義例。以泰否二卦彖辭較朱子卦變之說。更近自然。其易圖多本邵子。而此書論象數之學。則駁張行成。以元亨利貞爲周易起數於四之證。蓋不爲苟同者。至於田疇謂積乾坤屯蒙需訟之策。至於師而六軍之數皆全。史璿謂革居四十九。應大衍之數。故云天地革而四時成。節居六十而甲子一周。故云天地節而四時成。皆以偶合之見。窺聖人作易之意。琬顧取之。則殊非本旨。然琬於易苦思力索。積平生之力爲之。意所獨契。亦往往超出前人。所列諸家著述。雖多本於晁公武陳振孫兩家。而名字爵里。閒有異同。亦可資考證。固宜與所撰集說竝行也。琬別有六十四卦圖。易圖合璧聯珠。易圖纂要諸書。舊與此書合刻。修永樂大典之時。割裂龐雜。淆其端緒。惟八分爲十六十六分爲三十二兩圖。猶標俞琬纂圖之目。其餘諸圖。盡冒讀易舉要之名。合併爲一。殊爲瞀亂。今悉考訂汰除。以還其舊焉。<br/>
</p></div></body>
</html>