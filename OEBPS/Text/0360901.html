<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 遜志齋集 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->遜志齋集 二十四卷
</h2>
<!--ed:-->內府藏本
<p>
<!--no:-->明方孝孺撰。孝孺有雜誡。已著錄。是集凡雜著八卷。書三卷。序三卷。記三卷。題跋一卷。贊一卷。祭文誄哀辭一卷。行狀傳一卷。碑表誌一卷。古體詩一卷。近體詩一卷。史稱孝孺殉節後。文禁甚嚴。其門人王稔。藏其遺稾。宣德後始稍傳播。故其中闕文脫簡頗多。原本凡三十卷。拾遺十卷。乃黃孔昭謝鐸所編。此本併爲二十四卷。則正德中顧璘守台州時所重刊也。孝孺學術醇正。而文章乃縱橫豪放。頗出入於東坡龍川之閒。蓋其志在於駕軼漢唐。銳復三代。故其毅然自命之氣。發揚蹈厲。時露於筆墨之閒。故鄭瑗井觀瑣言。稱其志高氣銳。而詞鋒浩然。足以發之。然聖人之道。與時偕行。周去唐虞僅千年。周禮一書。已不全用唐虞之法。明去周幾三千年。勢移事變。不知凡幾。而乃與惠帝講求六官。改制定禮。卽使燕兵不起。其所設施。亦未必能致太平。正不必執講學家門戶之見。曲爲之諱。惟是燕王纂立之初。齊黃諸人。爲所切齒。卽委蛇求活。亦勢不能存。若孝孺則深欲藉其聲名。俾草詔以欺天下。使稍稍遷就。未必不接跡三楊。而致命成仁。遂湛十族而不悔。語其氣節。可謂貫金石動天地矣。文以人重。則斯集固懸諸日月。不可磨滅之書也。都穆南濠詩話曰。方正學先生集。傳之天下。人人知愛誦之。但其中多雜以他人之詩。如勉學二十四首。乃陳子平作。漁樵一首。乃楊孟載作。又有牧牛圖一絕。亦元人作。然兩集互見。古人多有。今姑仍原本錄之。而附存穆說備考焉。<br/>
</p></div></body>
</html>