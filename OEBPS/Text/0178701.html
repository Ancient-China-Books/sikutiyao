<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 金石錄 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->金石錄 三十卷
</h2>
<!--ed:-->兩淮馬裕家藏本
<p>
<!--no:-->宋趙明誠撰。明誠字德父。密州諸城人。歷官知湖州軍州事。是書以所藏三代彝器。及漢唐以來石刻。仿歐陽修集古錄例。編排成帙。紹興中。其妻李淸照表上於朝。張端義貴耳集。謂淸照亦筆削其閒。理或然也。有明誠自序。並淸照後序。前十卷皆以時代爲次。自第一至二千咸著於目。每題下註年月撰書人名。後二十卷爲辨證。凡跋尾五百二篇中。邢義李證義興茶舍般舟和尚四碑。目錄中不列其名。或編次偶有疎舛。或所續得之本。未及補入卷中歟。初鋟版於龍舒。開禧元年。浚儀趙不譾又重刻之。其本今已罕傳。故歸有光朱彝尊所見。皆傳鈔之本。或遂指爲未完之書。其實當時有所考證。乃爲題識。故李淸照跋稱二千卷中。有題跋者五百二卷耳。原非卷卷有跋。未可以殘闕疑也。淸照跋。據洪邁容齋四筆。原爲龍舒刻本所不載邁於王順伯家見原稾。乃撮述大概載之。此本所列。乃與邁所撮述者不同。則後人補入。非淸照之全文矣。自明以來。轉相鈔錄。各以意爲更移。或删除其目內之次第。又或竄亂其目之年月。第十一卷以下。或併削每卷之細目。或竟佚卷末之後序沿譌踵謬。彌失其眞。顧炎武日知錄。載章邱刻本。至以後序壯月朔爲牡丹朔。其書之舛謬。可以概見。近日所傳。惟焦竑從祕府鈔出本。文嘉從宋刻影鈔本。崑山葉氏本。閩中徐氏本。濟南謝氏重刻本。又有長洲何焯錢塘丁敬諸校本。差爲完善。今揚州刻本。皆爲採錄。又於註中以隸釋隸續諸書增附案語。較爲詳核。別有范氏天一閣。惠氏紅豆山房諸校本。皆稍不及。故今從揚州所刊。著於錄焉。<br/>
</p></div></body>
</html>