<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 謙齋文錄 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->謙齋文錄 四卷
</h2>
<!--ed:-->江蘇巡撫採進本
<p>
<!--no:-->明徐薄撰。溥字時用。宜興人。景泰甲戌進士。官至華蓋殿大學士。諡文靖。事蹟具明史本傳。溥於孝宗時。在內閤十二年。與劉健謝遷等協心輔治。不立異同。然於事有不可者。侃侃力爭。多所匡正。如諫止李華復官執奏不撰三淸樂章。因視朝漸晏上疏抗論。竝著讜直之節。孝宗時朝廷淸暇。海內小康。論者謂溥等襄贊之力爲多。今集中奏議尚存。其指事陳言。委曲懇至。具見老成憂國之忱。與隆萬後以訐激取名。囂爭立黨者。詞氣迴殊。蓋有明盛時。士大夫風氣如是也。至其他作。則頗多應俗之文。結體亦嫌平衍。蓋當時臺閣一派。皆以舂容和雅相高。流波漸染。有莫知其然而然者。王鏊震澤紀聞。曰徐溥在翰林。不以文學名。及在內閣。承劉吉恣威福報私怨之後。一以安靖調和中外。海內寧平。行政不必出於己。惟其是。用人不必出於己。惟其賢。時稱休休有大臣之度云云。是文章不如器量。當時已有公評。然有德之言。終興塗飾字句者異。是又不能不以其器量重其文章矣。<br/>
</p></div></body>
</html>