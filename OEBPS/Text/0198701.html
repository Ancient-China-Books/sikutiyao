<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部六 儒家類存目二 道學正宗 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部六
<!--sf:-->儒家類存目二
</font><h2>
<!--ti:-->道學正宗 十八卷
</h2>
<!--ed:-->副都御史黃登賢家藏本
<p>
<!--no:-->明趙仲全撰。其子健校補。前列河洛諸圖。而以古今聖賢。分正宗羽翼兩門。大旨以道德純粹。功業並隆。及學術醇正者。尊爲正宗。首伏羲神農。以迄明羅欽順羅洪先諸人。其造詣未至。見道未的。功業雖隆。而所學未純者。附爲羽翼。首顓頊高辛。以迄明湛若水呂柟諸人。其平時言論。有片語涉禪寂者。皆削置弗存。持擇似乎甚嚴。然實則隨意分別。絕無義例。他姑無論。如羅洪先羅欽順等。俱列之顓頊高辛之上。而伯夷伊尹子夏子貢子游子路。反不及楊時胡安國。此果不易之評乎。仲全字梅峯。涇縣人。仕履未詳。健字行吾。萬歷丁丑進士。官至通政司使。是編乃其爲太僕寺卿時所作。標題稱後學管窺不肖男。亦可異也。<br/>
</p></div></body>
</html>