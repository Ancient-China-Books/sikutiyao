<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周官析疑 三十六卷
<!--ti:-->考工記析義 四卷
</h2><p>
<!--no:-->國朝方苞撰。苞有周官集注。已著錄。是書以周官爲一編。考工記爲一編。各分篇第。世亦兩本別行。然前有顧琮序。稱合考工爲四十卷。則本非兩書。特不欲以河閒獻王所補。與經相淆。故各爲卷目耳。其書體會經文。頗得大義。然於說有難通者。輒指爲後人所竄。因力詆康成之註。若太宰以九賦斂財賄。鄭註賦口率出泉也。今之算泉。民或謂之賦。苞謂九賦卽九職。邦郊甸稍縣都之田賦。則農所貢公田之九穀。與圃牧嬪婦之貢也。關市之賦。卽商賈百工之貢也。山澤之賦。卽虞衡之貢也。園圃藪牧。卽邦郊甸稍縣都之地。農工商賈嬪婦臣妾閒民。卽邦郊甸稍縣都之人。今考載師首言園廛。次近郊。次遠郊。次甸稍縣畺。明別園廛於甸稍縣畺之外。則九職之園圃。不得合於九賦之邦郊甸稍縣都可知。苞以九職之圃牧嬪婦臣妾閒民。統於九賦之邦郊甸稍縣都。而九賦之關市山澤。豈獨出於邦郊甸稍縣都之外。經文又何以別舉之乎。苞不過因九職內百工商賈。可以當九賦之關市。虞衡可以當九賦之山澤。而園圃藪牧嬪婦臣妾閒民。於九賦更無所歸。遂強入於邦郊甸稍縣都之中。庶乎九職九賦。得混爲一。卽以斥鄭註口率出泉之非。而不知鄭註此文。實據本文財賄二字起義。外府曰掌邦布之入出。其下曰。凡祭祀賓客喪紀會同軍旅。共其財用之幣齎賜予之財用。註曰。布泉也。泉府曰。凡國事之財用取具焉。此皆以泉爲財。荀子曰。厚刀布之斂以奪之財。重田野之稅以奪之食。則以刀布爲財。與田稅爲食對舉。經於九賦旣云斂財賄。則知九賦內兼有泉矣。九賦所以供九式。故九賦曰財賄。而九式曰財用。凡祭祀賓客喪荒羞服工事幣帛芻秣。匪頒好用。資於穀者少。資於泉者多。而泉之所入。止有市征之絘布總布質布罰布廛布。不過當關市之一賦。此外則惟有宅不毛者之里布。均未足以充九式之用。若不資泉於邦郊甸稍縣都等。則職歲所云官府都鄙之出財用。恐終年常不給也。考漢書本紀。高祖四年。初爲算賦。民十五以上。至六十五。出賦錢人百二十。爲一算。賈捐之傳。民賦四十。丁男三歲一事。是一歲每丁不過賦十三錢有奇。又新論。漢宣以來。百姓賦錢。歲餘二十萬。僅二百貫耳。較之後代封椿留州諸色目。不及萬分之一。而周之九賦。視之亦云薄矣。乃苞襲宋人之說。猶以鄭註口率出泉爲厚斂。此因末流而病其本也。又泉府曰。凡民之貸者。與其有司辨而受之。以國服爲之息。苞以劉歆增竄此節。附會王莽。且謂司市職以泉府同貨而斂賒。則有賒而無貸明矣。今考周書大匡解曰。賦洒其幣。鄕正保貸。又管子。發故屋。辟故窌。以假貸。而以公量收之。則是齊之家有貸。由於國有貸也。又左氏傳。齊使有司寬政毀關去禁薄斂已責。註曰。除逋責。又成二年傳。亦曰楚乃大戶。已責逮鰥救乏。考責卽是貸。故小宰曰。聽稱責以用別。鄭註。稱責謂貸予。賈疏。稱責謂舉責生子。於官於民。俱是稱也。故房元齡註管子。責而食者幾何家。亦以責爲出息也。然則貸民之制。自泉府外旣見於小宰。又見於春秋傳管子。而苞指爲王莽創制。誤矣。管子治國篇曰。則民倍貸以給上之徵矣。註。倍貸謂貸一還二。此所謂橫斂也。若以國服爲之息。約所出不過十一。略使子餘於母。以爲不涸之藏。取於民者微。而濟於民者大。此先王惠鮮之精意。苞乃反以疑經。不亦過乎。又載師近郊十一。遠郊二十而三。甸稍縣都。皆無過十二。苞亦指爲劉歆之所竄。不知以近郊遠郊甸稍縣都通計之。則四十分而稅六。猶是什一而少強耳。賈疏引異義公羊云。什一據諸侯邦國。載師特據王畿。王畿稅法。輕近而重遠者。近者勞。遠者逸故也。諸侯邦國無遠近之差者。以其國地狹少。役賦事暇。據此。則賦踰什一者。止王畿內四百里。而通邦國萬里計之。仍未乖乎什一之大凡也。禹貢因九州差爲九等。荊州田第八。賦第三。雍州田第一。賦第六。通典謂禹貢定稅什一。而輕重有九等之不同。則知什一乃統九州計之。非每州皆什一也。故三禮義宗。謂稅俱什一。而郊內郊外。收藉不同。苞乃力詆經文。亦爲勇於自信。蓋苞徒見王莽王安石之假借經義以行私。故鰓鰓然預杜其源。其立意不爲不善。而不知弊在後人之依託。不在聖人之制作。曹操復古九州。以自廣其封域。可因以議禹貢冀州。失之過廣乎。
</p><br/></div></body></html>