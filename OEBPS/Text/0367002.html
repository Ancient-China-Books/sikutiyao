<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 荊川集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->荊川集 十二卷
</h2>
<!--ed:-->兩淮馬裕家藏本
<p>
<!--no:-->明唐順之撰。順之有廣右戰功錄。已著錄。順之學問淵博。畱心經濟。自天文地理樂律兵法。以至句股壬奇之術無不精研。深欲以功名見於世。雖晚年再出。當禦倭之任。不能大有所樹立。其究也仍以文章傳。然考索旣深。議論具有根柢。終非井田封建之游談。其文章法度。具見文編一書。所錄上自秦漢以來。而大抵從唐宋門庭。沿溯以人。故於秦漢之文。不似李夢陽之割剝字句。描摹面貌。於唐宋之文。亦不似茅坤之比擬閒架。掉弄機鋒。在有明中葉。屹然爲一大宗。至其末年。遁而講學。文格稍變。集中如與王愼中書云。近來將四十年前伎倆。頭頭放捨。四十年前見解。種種抹殺。始得見些影子云云。則薰蒸語錄。與之俱化。分別觀之可矣。其集爲無錫安如石所編。王愼中爲之序。蓋二人早年論文不合。及其老也。客氣漸盡。乃互相傾挹云。<br/>
</p></div></body>
</html>