<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 灊山集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->灊山集 三卷
</h2>
<!--ed:-->永樂大典本
<p>
<!--no:-->宋朱翌撰。翌有猗覺寮雜記。已著錄。其集目見於諸書者。宋史藝文志作四十五卷。詩三卷。陳氏書錄解題作三卷。焦氏經籍志作二卷。而周必大平園集。又云其子軝等類公遺稾凡四十四卷。卷目彼此互異。蓋必大所言。卽宋志之四十五卷。乃其文集所云三卷者。則專指詩集。經籍志所載。亦其詩集。而又譌三卷爲二卷也。今文集已不可見。詩集亦無傳本。惟永樂大典。所收篇什尚多。謹裒而集之。釐爲三卷。以還其原目。翌父載上。嘗從蘇軾黃庭堅游。翌承其家學。而才力又頗富健。故所著作。有元祐遺風。集中五七言古體。皆極跌宕縱橫。近體亦偉麗伉健。喜以成語屬對。率妥帖自然。陳鵠耆舊續聞。劉克莊後村詩話。王應麟困學紀聞。皆採其佳句。盛相推挹。蓋其筆力排奡。實足睥睨一時。與南渡後平易嘽緩之音。牽率潦倒之習。迥乎不同。周必大序。以杜牧擬之。非溢美也。今陳鵠等所摘諸句。雖不能悉見全篇。然三卷之內。菁華具存。亦足窺豹一斑矣。<br/>
</p></div></body>
</html>