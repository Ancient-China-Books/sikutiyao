<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二 易類二 讀易詳說 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二
<!--sf:-->易類二
</font><h2>
<!--ti:-->讀易詳說 十卷
</h2>
<!--ed:-->永樂大典本
<p>
<!--no:-->宋李光撰。光字泰發。上虞人。崇寧五年進士。官至參知政事。諡莊簡。事蹟具宋史本傳。光爲劉安世門人。學有師法。紹興庚申。以論和議忤秦檜。謫嶺南。自號讀易老人。因攄其所得。以作是書。故於當世之治亂。一身之進退。觀象玩辭。恆三致意。如解坤之六四云。大臣以道事君。苟君有失德而不能諫。朝有闕政而不能言。則是冒寵竊位。豈聖人垂訓之義哉。故文言以括囊爲賢人隱之時。而大臣不可引此以自解。又解否之初六云。小人當退黜之時。往往疾視其上。君子則窮通皆樂。未嘗一日忘其君。解蠱之初六云。天下蠱壞。非得善繼之子。堪任大事。曷足以振起之宣王承厲王後。脩車馬備器械。復會諸侯於東都。卒成中興之功。可謂有子矣。故考可以无咎。然則中興之業。難以盡付之大臣。蠱卦特稱父子者以此。其因事抒忠。依經立義。大旨往往類此。史載其紹興中奏疏云。淮甸咫尺。了不經營。長江千里。不爲限制。晉元帝區區草創。猶能立宗社。脩宮闕。保江浙。未聞專主避敵如今日也。其退而著書。蓋猶此志矣。光嘗作胡銓易解序。曰易之爲書。凡以明人事。學者泥於象數。易幾爲無用之書。邦衡說易。眞可與論天人之際。又曰自昔遷貶之士。率多怨懟感憤。邦衡流落瘴鄕。而玩意三畫。可謂困而不失其所享。非聞道者能之乎。其序雖爲銓作。實則自明其著述之旨也。書中於卦爻之辭。皆卽君臣立言。證以史事。或不免閒有牽合。然聖人作易以垂訓。將使天下萬世。無不知所従違。非徒使上智數人矜談妙悟。如佛家之傳心印。道家之授丹訣。自好異者推闡性命。鉤稽奇偶。其言愈精愈妙。而於聖人立教牖民之旨。愈南轅而北轍。轉不若光作是書。切實近理。爲有益於學者矣。自明以來。久無傳本。朱彝尊經義考。亦云未見。茲從永樂大典薈萃成編。原闕豫隨无妄睽蹇中孚六卦。及晉卦六三以下。其復與大畜二卦。永樂大典本不闕。而所載光解復卦。闕大象及後四爻。大畜則一字不存。繫辭傳以下亦無解。其爲原本如是。或傳寫佚脱。均不可知。姑仍其舊。其書。宋史作易傳。諸家書目。或作讀易老人解說。或作讀易詳說。殊不畫一。而十卷之數則竝同。殆一書而異名也。今從永樂大典。題爲讀易詳說。仍析爲十卷。存其舊焉。<br/>
</p></div></body>
</html>