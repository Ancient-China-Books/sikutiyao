<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十一 雜家類存目八 諸子彙函 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十一
<!--sf:-->雜家類存目八
</font><h2>
<!--ti:-->諸子彙函 二十六卷
</h2>
<!--ed:-->內府藏本
<p>
<!--no:-->舊本題明歸有光編。有光有易經淵旨。已著錄。是編以自周至明子書。每人採錄數條。多有本非子書。而摘錄他書數語稱以子書者。且改易名目。詭怪不經。如屈原謂之玉虛子。宋玉謂之鹿谿子。江乙謂之囂囂子。魯仲連謂之三柱子。淳于髠謂之波弄子。孔求謂之子家子。張孟淡謂之歲寒子。頓弱謂之首山子。甘羅謂之潼山子。貌辨謂之雲幌子。陸賈謂之雲陽子。賈誼謂之金門子。董仲舒謂之桂巖子。韓嬰謂之封龍子。東方朔謂之吉雲子。劉向謂之靑藜子。崔實謂之嵖岈子。桓譚謂之荊山子。王充謂之委宛子。黃憲謂之愼陽子。仲長統謂黌山子。王符謂之回中子。桓寬謂之貞山子。曹植謂之鏡機子。束皙謂之白雲子。嵇康謂之靈源子。劉勰謂之雲門子。陸機謂之于山子。劉晝謂之石匏子。李翶謂之協律子。羅隱謂之靈擘子。石介謂之長春子。皆荒唐鄙誕。莫可究詰。有光亦何至於是也。<br/>
</p></body>
</html>