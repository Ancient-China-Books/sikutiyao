<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 靜思集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->靜思集 十卷
</h2>
<!--ed:-->浙江鮑士恭家藏本
<p>
<!--no:-->元郭鈺撰。鈺字彥章。吉水人。江西通志。稱其元末遭亂。隱居不仕。明初以茂才徵。辭疾不就。集首有洪武二年廬陵羅大己序。亦稱其有經濟能自守。今案集中。有辛亥秋詔舉秀才。余以耳聾足躄。縣司逼迫非情。因成短句一詩。辛亥爲洪武四年。又在作序後二年。則所謂能自守者信矣。又癸丑首正詩中。有盲廢倦題新甲子。醉來謾說舊山川。貞元朝士今誰在。東郭先生每自憐之句。是其不忘故國。抗跡行吟。志操可以概見。又有乙卯新元六十生辰詩。則其入明已八年矣。跡其生平。大抵轉側兵戈。流離道路。目擊時事阽危之狀。故見諸吟咏者。每多愁苦之詞。如悲廬陵悲武昌諸篇。慷慨激昻。於元末盜賊殘破郡邑事實。言之確鑿。尤足裨史傳之闕。其遺集本藏於家。嘉靖閒羅洪先。始爲序而傳之。而其孫廷詔等。不知編次之法。前後舛錯。殊無義例。以行世旣久。今亦姑仍其舊錄之云爾。<br/>
</p></div></body>
</html>