<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 蜀檮杌 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->蜀檮杌 二卷
</h2>
<!--ed:-->浙江吳玉墀家藏本
<p>
<!--no:-->一名外史檮杌。宋張唐英撰。唐英字次功。自號黃松子。蜀州新津人。丞相商英之兄。熙寧中。官至殿中侍御史。事蹟附載宋史張商英傳。其書本前蜀開國記。後蜀實錄。仿荀悅漢紀體。編年排次。於王建孟知祥據蜀事蹟。頗爲詳備。歐陽修二蜀世家。删削太略。得此可補其所遺。今世官署戒石所刻爾俸爾祿。民膏民脂。下民易虐。上蒼難欺四語。自宋代以黃庭堅書頒行州縣者。實摘錄孟昶廣政四年所製官箴中語。其文全載於此書。凡此之類。皆足以資考證。唐英嘗撰嘉祐名臣傳及此書。今名臣傳已佚。惟此書存。然考樓鑰攻媿集。引外史檮杌王建四年書張琳始末。有大順初憘實爲黔南節度使辟爲判官一條。今本無之。則亦非完帙矣。<br/>
</p></div></body>
</html>