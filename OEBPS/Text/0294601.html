<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 搜神後記 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->搜神後記 十卷
</h2>
<!--ed:-->內府藏本
<p>
<!--no:-->舊本題晉陶潛撰。中記桃花源事一條。全錄本集所載詩序。惟增註漁人姓黃名道眞七字。又載干寶父婢事。亦全錄晉書。剽掇之迹。顯然可見。明沈士龍跋。謂潛卒於元嘉四年。而此有十四十六兩年事。陶集多不稱年號。以干支代之。而此書題永初元嘉。其爲僞託。固不待辨。然其書文詞古雅。非唐以後人所能。隋書經籍志著錄。已稱陶潛。則贋撰嫁名。其來已久。又陸羽茶經。引其中晉武帝時宣城人秦精入武昌山採茗一條。與此本所載相合。封演聞見記。引其中有人因病能飲一斛二斗後吐一物一條。與此書桓宣武督將一條。僅文有詳略。及牛肺字作土肚。茗瘕字作斛二瘕。其事亦與此本所載相合。知今所傳刻。猶古本矣。其中丁令威化鶴。阿香雷車諸事。唐宋詞人。竝遞相援引承用。至今題陶潛撰者。固妄。要不可謂非六代遺書也。<br/>
</p></div></body>
</html>