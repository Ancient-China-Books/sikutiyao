<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 甘水仙源錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->甘水仙源錄 十卷
</h2>
<!--ed:-->兩淮鹽政採進本
<p>
<!--no:-->元道士李道謙撰。自老子言淸靜。佛言寂滅。神仙家言養生術。而戒魯等教人以符籙祈禱之事。四者各別。至金源初。咸陽人王嚞。棄家學道。狀若狂疾。正隆中自稱遇仙人於甘河鎮。飲神水疾愈。遂自號重陽子。大定中聚徒寧海州。立三教平等會。以孝經心經老子。教人諷誦。而自名其教曰全眞。元興之後。其教益盛。都邛三餘贅筆曰。今之道家。有南北二宗。其南宗者。謂自東華少陽君。得老耼之道。以授漢鐘離權。權授唐進士呂巖遼。進士劉操。操授宋張伯端。伯端授石泰。泰授薛道光。道光授白玉蟾。玉蟾授彭侶。其北宗者。謂呂巖授金王嚞。嚞授七弟子。其一邱處機。次譚處端。次劉處元。次王處一。次郝大通。次馬珏及珏之妻孫不二。此外又有所謂全眞者。其名始嚞。蓋嚞大定中抵寧海州。馬珏夫婦築菴事之。題曰全眞。由是四方之人。凡宗其道者。皆號全眞道士云云。其說甚詳。然孰見其授受乎。厥後三教歸一之說。浸淫而及於儒者。明代講學之家。矜爲祕密。實則嚞之緒餘耳。是書作於至元中。集文士所爲碑記詩歌。合爲此編。以其源出重陽子。故取甘河鎮神水之事名焉。<br/>
</p></body>
</html>