<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 御註道德經 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->御註道德經 二卷
</h2>
<p>
<!--no:-->順治十三年。世祖章皇帝御撰。老子載漢書藝文志。而不載其有註。隨書經籍志以下。註其書者著錄日繁。焦竑老子翼。作於明萬曆中。所採尚六十四家。竑所未見者。不知凡幾。竑以後之所註。又不知凡幾也。蓋儒書如培補榮衞之藥。其性中和。可以常餌。老子如淸解煩熱之劑。其性偏勝。當其對證。亦復有功。與他子書之偏駁悠謬者異。故論述者不絕焉。然諸家舊註。多各以私見揣摩。或參以神怪之談。或傳以虛无之理。或岐而解以丹法。或引而參諸兵謀。羣言淆亂。轉無所折衷。惟我世祖章皇帝此註。皆卽尋常日用。親切闡明。使讀者銷爭競而還淳樸。爲獨超於諸解之上。蓋聖人之道大。兼收竝蓄。凡一家之書。皆不沒所長。聖人之化神。因事制宜。凡一言之善。必㫄資其用。固非拘墟之士。所能仰窺涯涘矣。<br/>
</p></div></body>
</html>