<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 避戎夜話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->避戎夜話 一卷
</h2>
<!--ed:-->兩江總督採進本
<p>
<!--no:-->宋石茂良撰。按陳振孫書錄解題載茂良字太初。其爵里則振孫亦未詳。無可考也。是編載靖康元年十一月。金人陷汴京事。蓋親在圍城之內。記所見聞。其中多言都統制姚友仲守禦東南兩壁之功。史不爲友仲立傳。然欽宗本紀。頗采用之。徐夢莘三朝北盟會編。第九十八卷。引此書有云。汴京城陷。僕逃難於鄉人王升卿舍館。夜論朝廷守禦之方。一話一言。莫不驗其文。摭其實。直而不訐。非所見聞。則略而不書云云。蓋茂良自敍之詞。此本爲明末李蘅刊入𡏮探內者。檢勘並無此文。知爲删節不全之本矣。尤袤遂初堂書目載有靖康夜話。疑卽此書。晁公武讀書志列金人背盟錄七卷。圍城雜記一卷。避戎夜話一卷。金國行程十卷。南歸錄一卷。朝野僉言一卷。總注曰皇朝汪藻編。記金人叛契丹。迄於宣和乙巳犯京城。圍城雜記等五書。皆記靖康時事。其意蓋謂金人背盟錄以下六書。皆靖康時人所作。藻合而編之耳。而其文義混淆。似乎六書皆出於藻。故有引是書爲汪藻作者。其實書錄解題載朝野僉言爲夏少曾作。南歸錄爲直祕閣沈琯作。此書爲茂良作。各有主名也。況汪藻未從北行。安得有金國行程乎。<br/>
</p></div></body>
</html>