<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 履齋遺集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->履齋遺集 四卷
</h2>
<!--ed:-->浙江鮑士恭家藏本
<p>
<!--no:-->宋吳潛撰。潛字毅夫。宣州寧國人。嘉定十年進士第一。官至參知政事右丞相兼樞密使進左丞相封許國公。後謫化州團練使安置循州卒。事蹟具宋史本傳是集爲明末宣城梅鼎祚所編。凡詩一卷。詩餘一卷。雜文二卷。蓋裒輯而成。非其原本。如詩餘中有和呂居仁侍郎一首。居仁卽呂本中字。呂好問之子也。爲江西派中舊人。在南北宋之閒。寶祐四年。潛論鄂渚被兵事。稱年將七十。則其生當在孝宗之末。何由見本中而和之。則捃拾殘賸。不免濫入他人之作。本傳載潛紹定四年有論京城大火疏。又有務畜人材疏。端平元年。有陳九事疏。爲江西轉運副使時。有奏造斗斛等十五事疏。知太平州時。有論急救襄陽疏。請分路取士疏。知鎭江府時。有言邊儲防禦十五事疏。爲浙西制置使時。有申論防禦江海疏。爲吏部尚書時。有乞遴選近族疏。爲左丞相時。有令朝臣各陳所見疏。論鄂州被兵疏。劾丁大全等疏。今皆不見集中。則其散佚者尚多。又如題金陵烏衣園滿江紅詞。天一笑滿園羅綺滿城簫笛句。乃用杜甫每逢天一笑復似物皆春語。甫則用神異經玉女投壺天爲之笑事。本非僻書。而鼎祚乃註天疑作添。則淇校讎亦多妄改。然潛原集旣佚。則收拾放佚。以存梗概。鼎祚亦不爲無功矣。潛詩頗平衍。兼多拙句。求如送何錫汝五言律詩之通體渾成者。殆不多見。其詩餘則激昻悽勁。兼而有之。在南宋不失爲佳手。雜文雖所存不多。其中如與史彌遠諸書。論辨明皙。猶想見嶽嶽不撓之槩。是固不但其人品足重矣。<br/>
</p></div></body>
</html>