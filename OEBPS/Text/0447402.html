<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 白石詞集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->白石詞集 一卷
</h2>
<!--ed:-->安徽巡撫採進本
<p>
<!--no:-->宋姜夔撰。夔有絳帖平。已著錄。是集爲康煕甲午陳撰所刻。附於詩集之後。凡五十八闋。較毛晉汲古閣本。多二十四闋。然其中多意爲刪竄。非其舊文。如毛本暗香疎影二調。竝註仙呂宮字。且暗香題下有少序四十九字。述製調之由。此本佚去。僅疎影題下。註仙呂宮三字。又鷓鴣天第三闋題下。毛本有十六夜出四字。憶王孫題下。毛本有鄱陽彭氏小樓六字。齊天樂結句。有原註十一字。此本竝佚。殊爲疎漏。又齊天樂題下。毛本註蟋蟀中都呼爲促織八字。此本則註俗名正宮黃鍾宮五字。又註促織二字。鬲溪梅令。毛本註曰仙呂調。此本乃譌作高溪梅。又譌註爲仙宮調。湘月一闋。毛本題下註卽念奴嬌之鬲指聲也。文義甚明。此本乃以鬲指二字爲調名。註曰一名湘月。皆謬戻無理。其中咏草點絳脣一闋。撰跋稱復見於逋翁集中。援據無徵。難以臆定。不知草堂詩餘載此詞。實作林逋。宋人所題。必非無據。且草堂詩餘。不及夔詞。尤足徵不出於夔。撰亦考之未審。至於長亭怨慢題下。自註桓大司馬云云。乃誤以庾信枯樹賦末六句。爲桓溫本語。則夔之記憶偶譌。又非校刊者之過矣。<br/>
</p></body>
</html>