<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 北山集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->北山集 三十卷
</h2>
<!--ed:-->浙江鮑士恭家藏本
<p>
<!--no:-->宋鄭剛中撰。剛中有周易窺餘。已著錄。是集一名腹笑編。凡初集十二卷。中集八卷。後集十卷。初集起宣和辛丑。至紹興乙卯。中集起紹興乙卯。至甲子。皆剛中所自編。後集起紹興戊辰。至甲戌爲乾道癸巳其子良嗣所編。始末具見剛中自序。及良嗣跋中。此本題初集二集三集。而相連編爲三十卷。蓋康熙乙亥。其里人曹定遠重刻。所改非其舊也。史稱剛中由秦檜以進。故於和議不敢有違。及充陝西分畫地界使。又棄和尚原與金後。爲宣撫使時。始以專擅忤秦檜意。至竄謫以死。今集中所載諫和議四疏。及議和不屈一疏。大旨雖不以議和爲非。而深以屈節求和爲不可。又有救曾開一疏。救胡銓一疏。與史皆不合。徐夢莘三朝北盟會編。於當時章奏事蹟。蒐括無遺。獨不及此七疏。曾敏行獨醒雜志。雖記剛中與李誼等六人共救胡銓事。然但云入對便坐。亦不云有疏。或者良嗣恥其父依附秦檜。僞撰以欺世歟。諸流之後。多良嗣附記之語。若斤斤辨白心迹者。是必於公議有歉。故多方回護。如恐不及。李綱胡銓諸集。亦何待如是曉曉哉。剛中封州自序詩。有曰。我昔貧時冬少袴。四壁亦無惟有柱。自從脚踏官職場。煖及奴胥妻子飫。線引鍼入敢忘鍼。入室古云當見妒。是始終不忘秦檜。剛中且自道之矣。亦烏可揜也。至其詩文。則出於南北宋閒。猶及見前輩典型。方回作是集跋。稱其文簡古詩峭健。在封州詩尤佳。其品題則頗不謬云。<br/>
</p></body>
</html>