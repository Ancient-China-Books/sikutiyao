<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四 儒家類四 御纂朱子全書 六十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四
<!--sf:-->儒家類四
</font><h2>
<!--ti:-->御纂朱子全書 六十六卷
</h2>
<p>
<!--no:-->康熙五十二年聖祖仁皇帝御定。南宋諸儒。好作語錄。卷帙之富。尤無過於朱子。咸淳中黎靖德。删除重複。編爲一集。尚得一百四十卷。又南宋文集之富。無過周必大。楊萬里。陸游。而晦菴大全集。卷帙亦與相埒。其記載雜出衆手。編次亦不在一時。故或以私意潤色。不免失眞。或以臆說託名。全然無據。卽確乎得自師說者。其中早年晚歲。持論各殊。先後異同。亦多相矛盾。儒者務博篤信朱子之名。遂不求其端。不訊其末。往往執其一語。奉若六經。而朱子之本旨。轉爲尊朱子者所淆。考朱子語錄。稱孔門弟子留下家語。至今作病痛。憾其擇之不精也。然則讀朱子之書者。不問其眞贋是非。隨聲附和。又豈朱子之意乎哉。聖祖仁皇帝表章朱子之學。而睿鑒高深。獨洞燭語錄文集之得失。乃特詔大學士李光地等。汰其榛蕪。存其精粹。以類排比。分爲十有九門。金受鍊而質純。玉經琢而瑕去。讀朱子之書者。奉此一編爲指南。庶幾可不惑於多歧矣。<br/>
</p></div></body>
</html>