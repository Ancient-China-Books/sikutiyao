<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 御定通鑑綱目三編 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->御定通鑑綱目三編 四十卷
</h2>
<p>
<!--no:-->乾隆四十年奉敕撰。初大學士張廷玉等。奉敕採明一代事蹟。撰通鑑綱目三編。以續朱子及商輅之書。然廷玉等惟以筆削襃貶。求書法之謹嚴。於事蹟多所挂漏。又邊外諸部。於人名地名。多沿襲舊文。無所考正。尤不免於舛譌。夫朱子剏例之初。原以綱仿春秋。目仿左傳。春秋大義數千。炳若日星。然不詳核左傳之事蹟。於聖人予奪之旨。尚終不可明。況史籍編年。僅標梗概於大書而不具始末於細註。其是非得失。又何自而知。卽聖諭所指福藩田土一條。其他條之疏略。皆可以例推。至於譯語原取對音。唐以前書。凡外邦人名地名。見於史册者。班班可考。惟兩宋屈於強鄰。日就削弱。一時秉筆之人。旣不能決勝於邊圉。又不能運籌於帷幄。遂譯以穢語。曳其怨心。實有乖紀載之體。沿及明代。此習未除。如聖諭所指朶顏靑海諸人名書圖爲兔之類。亦往往而有。鄙倍荒唐。尤不可不亟爲釐正。是編仰稟睿裁。於大書體例。皆遵欽定通鑑輯覽。而細註則詳核史傳。補遺糾繆。使端委秩然。復各附發明。以闡袞銊之義。各增質實。以資考證之功。而譯語之誕妄者。亦皆遵欽定遼金元國語解。一一改正。以傳信訂譌。較張廷玉等初編之本。實倍爲精密。聖人制事。以至善爲期。義有未安。不以已成之局。而憚於改作。此亦可仰窺萬一矣。<br/>
</p></div></body>
</html>