<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 儒門事親 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->儒門事親 十五卷
</h2>
<!--ed:-->大學士英廉家藏本
<p>
<!--no:-->金張從正撰。從正字子和。號戴人。睢州考城人。興定中召補太醫。尋辭去。事蹟具金史方技傳。從正與麻知幾常仲明輩。講求醫理。輯爲此書。劉祁歸潛志。稱麻知幾九疇與之善。使子和論說其術。因爲文之。則此書實知幾所記也。其例有說。有辨。有記。有解。有誡。有箋。有詮。有式。有斷。有論。有疏。有述。有衍。有訣。有十形三療。有六門三法。名目頗煩碎。而大旨主於用攻。其曰儒門事親者。以爲惟儒者能明其理。而事親者當知醫也。從正宗河閒劉守眞。用藥多寒涼。其汗吐下三法。當時已多異議。故書中辨謗之處爲多。丹溪朱震亨。亦譏其偏。後人遂幷其書置之。然病情萬狀。各有所宜。當攻不攻。與當補不補。厥弊維均。偏執其法固非。竟斥其法亦非也。惟中閒負氣求勝。不免過激。欲矯庸醫恃補之失。或至於過直。又傳其學者。不知察脈虛實。論病久暫。概以峻利施治。遂致爲世所藉口。要之未明從正本意耳。<br/>
</p></div></body>
</html>