<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 本語 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->本語 六卷
</h2>
<!--ed:-->副都御史黃登賢家藏本
<p>
<!--no:-->明高拱撰。拱有春秋正旨。已著錄。是書成於萬曆丙子。距拱罷歸之日。已十三年。故開卷卽以否泰兩卦君子小人消長爲言。其中論裴度論劉晏。皆陰以自比。論李林甫論哈嗎爾。<span class="jiazhu">原作哈麻。今改正。</span>皆以陰比徐階。論盧懷愼。則陰比殷士儋輩。亦發憤而著書者也。其閒如隆慶六年宿良鄉夢見孔子之類。頗爲夸誕。如謂無意之妙。非意所能爲。故聖人貴忘之類。亦頗涉虛無。至駁伊川說春秋災異一條。欲破董仲舒劉向劉歆之說。遂謂天道不關於人事。尤爲紕繆。其他辨詰先儒之失。抉摘傳註之誤。詞氣縱橫。亦其剛狠之餘習。然頗有剖析精當之處。亦不可磨。五卷以下。皆論時事。率切中明季之弊。故明史稱其練習政體。有經濟才。一書之中。蓋瑕瑜互見云。<br/>
</p></div></body>
</html>