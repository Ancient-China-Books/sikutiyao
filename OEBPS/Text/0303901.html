<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 莊子註 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->莊子註 十卷
</h2>
<!--ed:-->江蘇巡撫採進本
<p>
<!--no:-->晉郭象撰。象字子元。河南人。辟司徒掾。稍遷至黃門侍郎。東海王越。引爲太傅主簿。事蹟具晉書本傳。劉義慶世說新語曰。註莊子者數十家。莫能究其旨統。向秀於舊註外別爲解義。妙演奇致。大暢元風。惟秋水至樂二篇。未竟而秀卒。秀子幼。其義零落。然頗有別本遷流。象爲人行薄。以秀義不傳於世。遂竊以爲己註。乃自註秋水至樂二篇。又易馬蹄一篇。共餘衆篇。或點定文句而已。其後秀義別本出。故今有向郭二莊。其義一也。晉書象本傳。亦採是文。絕無異語。錢曾讀書敏求記。獨謂世代遼遠。傳聞異詞。晉書云云。恐未必信。案向秀之註。陳振孫稱宋代已不傳。但時見陸氏釋文。今以釋文所載校之。如逍遙遊有蓬之心句。釋文郭向竝引。絕不相同。胠篋篇。聖人不死大盜不止句。釋文引向註二十八字。又爲之斗斛以量之句。釋文引向註十六字。郭本皆無。然其餘皆互相出入。又張湛列子註中。凡文與莊子相同者。亦兼引向郭二註。所載達生篇痀僂丈人承蜩一條。向註與郭一字不異。應帝王篇。神巫季咸一章。皆棄而走句。向郭相同。列子見之而心醉句。向註曰迷惑其道也。而又奚卵焉句。向註六十二字。郭註皆無之。故使人得而相汝句。郭註多七字。示之以地文句。向註塊然如土也。郭註無之。是殆見吾杜德機句。鄉吾示之以天壤句。名實不入句。向郭竝同。是殆見吾善者機也句。向註多九字。子之先生坐不齋句。向註二十二字。郭註無之。鄉吾示之以太沖莫勝句。郭改其末句。淵有九名此處三焉句。郭增其首十六字。尾五十一字。鄉吾示之以未始出吾宗句。故逃也句。食豨如食人句。向郭竝同。於事無與親以下。則竝大同小異。是所謂竊據向書點定文句者。殆非無證。又秋水篇與道大蹇句。釋文云。蹇向紀輦反。則此篇向亦有註。併世說所云象自註秋水至樂二篇者。尚未必實錄矣。錢曾乃曲爲之解。何哉。考劉孝標世說註。引逍遙遊向郭義各一條。今本無之。讓王篇惟註三條。漁父篇惟註一條。盜跖篇惟註三十八字。說劍篇惟註七字。似不應簡略至此。疑有所脫佚。又列子生物者不生化物者不化二句。張湛註曰。莊子亦有此文。併引向秀註一條。而今本莊子皆無之。是併正文亦有所遺漏。蓋其亡已久。今不可復考矣。<br/>
</p></div></body>
</html>