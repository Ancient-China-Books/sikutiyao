<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 惜香樂府 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->惜香樂府 十卷
</h2>
<!--ed:-->安徽巡撫採進本
<p>
<!--no:-->宋趙長卿撰。長卿自號仙源居士。南豐人。宗室子也。是集分類編次。凡春景三卷。夏景一卷。冬景一卷。總詞三卷。拾遺一卷。據毛晉跋語。乃當時郷貢進士劉澤所定。其體例殊屬無謂。且夏景中如減字木蘭花咏柳一闋。畫堂春輦下遊西湖一闋。宜屬之春冬景中。永遇樂一闋。宜屬之秋。是分隸亦未盡愜也。其詞往往瑕瑜互見。如卷二中水龍吟。第四闋。以了少峭叶晝秀。純用江右郷音。終非正律。卷五中一剪梅尾句。纔下眉尖恰上心頭。勦襲李淸照此調原句。竄易二字。殆於點金成鐵。卷六中叨叨令一闋。純作俳體。已成北曲。至卷七中一叢花一闋。本追和張先作。前半第四句張詞三字一句。四字一句。此乃作七字一句。後半末三句。張詞四字二句。五字一句。此乃作三字一句。五字二句。是併音律亦多不協。然長卿恬於仕進。觴詠自娯。隨意成吟。多得淡遠蕭疎之致。固不以一眚廢之。他如小重山前闋。結句用疎雨韻入芭蕉六字。亦不合譜。殆毛晉刊本誤增雨字。又卷六中詞梅一首。題曰一剪梅。而註曰或刻攤破醜奴兒。不知此調非一剪梅。當以別本爲是。卷五之似娘兒。卽卷八之靑杏兒。亦卽名醜奴兒。晉於似娘兒下註云。或作靑杏兒。於靑杏兒下註云。舊刊攤破醜奴兒。非不知誤在攤破二字。醜奴兒實非誤刻。是又明人校讎之失。其過不在長卿矣。<br/>
</p></body>
</html>