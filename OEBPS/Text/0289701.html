<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 商唐近事 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->商唐近事 一卷
</h2>
<!--ed:-->江蘇巡撫採進本
<p>
<!--no:-->宋鄭文寶撰。文寶有江表志。已著錄。是書前有自序。題太平興國二年丁丑。蓋猶未仕宋時所作。宋史藝文志作南唐近事集。名目小異。未詳何據。然宋史多舛謬。集字蓋誤衍也。其體頗近小說。疑南唐亡後。文寶有志於國史。蒐採舊聞。排纂敍次。以朝廷大政入江表志。至大中祥符三年乃成。其餘叢談瑣事。別爲緝綴。先成此編。一爲史體。一爲小說體也。中如控鶴致斃一詩。先見蜀何光遠鑑戒錄。乃女冠蔣鍊師事。而此以爲盧山九空使者廟道士。似不免於牽合附會。又如韓偓依王審知以終。未見南唐之平閩。乃記其金蓮燭跋事。亦失斷限。然文寶世仕江南。得諸聞見。雖浮詞不免。而實錄終存。故馬令陸游南唐書。採用此書。幾十之五六。則宋人固不廢其說矣。書中以慶王宏茂作王宏。嚴可求作嚴求。劉存中作劉存忠。所記姓名。多與他書不合。又此書之杜業。江表志作杜光鄴。尤自相違異。殆傳鈔者有所譌漏。不盡舊本歟。<br/>
<!--no:--></p><blockquote>案偏霸事迹。例入載記。惟此書雖標南唐之名。而非其國記。故入之小說家。蓋以書之體例爲斷。不以書名爲斷。猶開元天寶遺事。不可以入史部也。<br/>
</blockquote>
</div></body>
</html>