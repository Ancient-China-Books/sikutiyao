<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->河南巡撫採進本

<div id="text"><font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->太微經 二十卷
</h2><p>
<!--no:-->明文翔鳳撰。翔鳳字天瑞。號太靑。三水人。萬曆庚戌進士。官至太僕寺少卿。其作此書。蓋以擬易。凡四經。十二贊。十六圖。六十四緯。四表。爲一百篇。其卦畫以白黑代連斷。每卦分上中下。始於四象。重之爲十六罣。參之爲六十四傃。三百八十四斯。又參其畫爲十爲乂爲上爲下。凡策數二萬四千五百六十。以參兩之法。乘河圖之數。推之爲日數十八萬兆。以太微之變爻。交太元之變爻。推之爲月數一萬億兆。四經者。一曰昱經。以律天道。二曰廱經。以律王道。三曰堯經。以律聖道。四曰顥經。以律神道。以四經會八卦。列之贊圖。合以緯表爲二十卷。大旨以周子太極圖說言無極爲未安。故據虞書道心惟微語。命此名。又以揚雄太元與曆數合。而易理未協。司馬光潛虛則參差不倫。邵子開物閉物之數。止推至八萬餘年。猶有所極。因㫄通交闡。積二十六年而其書始成。其用力亦云勤至。然易象之精微。六十四卦俱闡之矣。所應發揮者。十翼已發揮之矣。外此皆聖人所不言也。聖人所不言而術數家必強言之。其支離轇轕也固宐。如翔鳳者。所謂誤用其心者歟。
</p><br/></div></body></html>