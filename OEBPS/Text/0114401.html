<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->孤臣泣血錄 一卷
</h2><p>
<!--no:-->舊本題宋太學丁特起撰。所紀自欽宗靖康元年十一月五日起。至高宗建炎元年五月一日卽位止。載汴京失守。二帝播遷之事。徐夢莘北盟會編頗采之。文獻通考載其書三卷。又補遺一卷。此本僅存一卷。然首尾完具。年月聯貫。不似有所闕佚者。殆後人所合併耶。然其中稱范瓊爲高義。而於瓊殺吳革一事。亦無貶詞。頗乖公論。特起不知何許人。又直書太學生丁特起上書者三。皆不似自述之語。前載特起自序。粗鄙少文。其敍事亦多俚語。豈當時好事者所爲。以特起上書有名。故以託之歟。此本爲明吳思所刊。前有思序。而附載汪旦復評語。語皆凡鄙。仍多舛誤。如吳革起兵謀反正句。實以當時僞楚僭號。故以反正爲文。乃誤讀正字屬下句。謂以謀反書革。乃特起之微詞。則其謬不足與辯矣。
</p><br/></div></body></html>