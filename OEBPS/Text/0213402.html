<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->神農本草經疏 三十卷
</h2><p>
<!--no:-->明繆希雍撰。明史方技傳。載希雍嘗謂本草出於神農。譬之五經。其後又復增補別錄。譬之註疏。惜朱墨錯互。乃沈研剖析。以本草爲經。別錄爲緯。第本草單方一書行於世。而不及此書。未審卽是書否也。其書分本草爲十部。首玉石。次草。次木。次人。次獸。次禽。次蟲。次魚。次果。次米穀。次菜。皆以神農本經爲主而發明之。附以名家主治。藥味禁忌。次序悉依宋大觀證類本草。部分混雜者。爲之移正。首爲序例二卷。論三十餘首。備列九方十劑。及古人用藥之要。自序云。據經以疏義。緣義以致用。參互以盡其長。簡誤以防其失是也。考王懋竑白田雜著。有用石膏辨一篇。篇末附記。極論是書多用石膏之非。其說良是。至云繆仲醇以醫名於近世。而其爲經疏。議論甚多紕繆。前輩云。經疏出而本草亡。非過論也。是則已甚之詞矣。
</p><br/></div></body></html>