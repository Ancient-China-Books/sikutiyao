<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類存目 班馬異同評 三十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二
<!--sf:-->正史類存目
</font><h2>
<!--ti:-->班馬異同評 三十五卷
</h2>
<!--ed:-->浙江汪汝瑮家藏本
<p>
<!--no:-->宋倪思撰。劉辰翁評。辰翁字會孟。廬陵人。景定壬戌廷試對策。忤賈似道。置丙第。遂以親老請掌濓溪書院。後召入史館及除太常博士。皆不就。宋亡後隱居以終。其文集散佚。僅存四景詩。及須溪記鈔。蓋不及十分之一。今從永樂大典裒輯遺篇。始稍成卷帙。惟所評諸書尚傳。此本亦其一也。辰翁人品頗高潔。而文章多涉僻澀。其點論古書。尤好爲纖詭新穎之詞。實於數百年前。預開明末竟陵之派。此書據文義以評得失。尚較爲切實。然於顯然共見者。往往贅論。而筆削微意。罕所發明。又倪思原書。本較其文之異同。辰翁所評。乃多及其事之是非。大抵以意斷制。無所考證。旣非論文。又非論古。未免兩無所取。楊士奇跋以爲臻極精妙。過矣。舊無專刻。僅附倪思書以行。然究爲以辰翁之書亂思之書。故有疑班馬異同卽爲辰翁作者。<span class="jiazhu">語詳斑馬異同條下。</span>今各著錄。俾兩不相淆焉。<br/>
</p></div></body>
</html>