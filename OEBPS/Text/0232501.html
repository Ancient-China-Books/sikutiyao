<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 述書賦 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->述書賦 二卷
</h2>
<!--ed:-->浙江鮑士恭家藏本
<p>
<!--no:-->唐竇臮撰。竇蒙註。臮字靈長。扶風人。官至檢校戶部員外郞。宋汴節度參謀。蒙字子全。臮之兄。官至試國子司業。兼太原縣令。竝見徐浩古蹟記。案張彥遠法書要錄。稱臮作述書賦。精窮旨要。詳辨祕義。今觀其賦。上篇所述。自上古至南北朝。下篇所述。自唐代高祖太宗武后睿宗明皇以下。而終於其兄蒙。及劉秦之妹。蓋其文成於天寶中也。首尾凡一十三代。一百九十八人。篇末繫以徐僧權等署證八人。太平公主等印記十一家。徵求寶玩韋述等二十六人。利通貨易穆韋等八人。文與上篇相屬。蓋以卷帙稍重。故分而爲二耳。其品題敍述。皆極精核。其印記一章。兼畫印模於句下。遂爲朱存理鐵網珊瑚張丑淸河書畫舫眞蹟日錄之祖。註文尤典要不支。舊以爲出其兄蒙。考賦中蒙條下。註曰。家兄蒙字子全。司議安南都護。又似乎臮所自註。且所敍仕履。與卷首結銜亦不同。均爲疑竇。然張彥遠法書要錄所題已同。今本單文孤證。未敢遽易舊文。姑仍原本錄之焉。<br/>
</p></div></body>
</html>