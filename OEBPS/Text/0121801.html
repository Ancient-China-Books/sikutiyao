<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 垂光集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->垂光集 二卷
</h2>
<!--ed:-->安徽巡撫採進本
<p>
<!--no:-->明周璽撰。璽字天章。號荊山。合肥人。宏治丙辰進士。官至禮科都給事中。爲劉瑾所搆。斃於廷杖。瑾敗後。禮科給事中孫禎。疏訟其枉。詔復官。蔭其一孫。事蹟具明史本傳。是集上卷載疏十三篇。上於宏治朝者七。上於正德朝者六。言皆痛切。而劾瑾二疏。則尤直氣坌涌。聲溢簡外。明史本傳。但稱其劾法王眞人。劾太監齊元。侍郞李温。太監苗達。尚書崔志端。熊翀。賈斌。都御史金澤。徐源。又應詔陳八事。劾大僚賈斌等十一人。太監李興等三人。勳戚張懋等七人。邊將朱廷等三人。又稱其論太監韋興不當命守鄖陽。及忤瑾黨楊玉。不及劾瑾之事。此集可補史之闕。疏後附載家書一通。其許國忘家之意。已早決於未劾逆璫之前。與盡忠錄陳東八月二十五日家書詞氣相似。亦可謂食其祿不避其難者矣。下卷附錄敕命祭文墓表碑記。及題詠詩歌。其中嘉靖二年諭祭文曰。權姦搆禍。削籍歸田。抑鬱未伸。遽焉淪沒。似謂璽卒於歸田之後者。與史載璽杖斃事狀。絕不相符。豈當時諱其杖死。案牘所載。僅以削籍爲詞耶。亦足見明政不綱。恣爲欺罔矣。<br/>
</p></body>
</html>