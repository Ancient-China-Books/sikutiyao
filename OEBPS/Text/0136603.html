<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十八 傳記類存目四 東林點將錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十八
<!--sf:-->傳記類存目四
</font><h2>
<!--ti:-->東林點將錄 一卷
</h2>
<!--ed:-->江蘇巡撫採進本
<p>
<!--no:-->明王紹徽撰。紹徽陝西咸寧人。萬歷戊戌進士。官至吏部尚書。事蹟具明史閹黨傳。其書以水滸傳晁蓋宋江等一百八人天罡地煞之名。分配當時縉紳。今本闕所配孔明樊瑞宋萬三人。蓋後人傳寫佚之。卷末有跋。稱甲子乙丑。於毘陵見此錄。傳爲鄒之麟作。所列尚有沈應奎繆希雍二人。與此本不同。蓋其時門戶蔓延。各以恩怨爲增損。不足爲怪。又稱許其孝陳保泰楊茂春郭鞏四人。後列逆案。不知何以廁名。或作此書時。四人尚未附忠賢耶。閻若璩潛邱劄記。亦有與王宏撰書曰。頃聞點將錄。果出貴鄉王紹徽手否。先生以此書實出阮大鋮。王偶失閹歡。謀所以解之術於阮。阮授以此書而王上之。而世遂以名之。細思之殊不然。兒時讀點將錄。記沒遮攔穆宏乃大鋮。豈有自作此錄。而竄入己姓名者云云。則當時已傳聞異詞。然崇禎欽定逆案。以此錄屬之紹徽。於時公論方明。諒非誣衊。明史本傳。亦以此書屬紹徽。然則輾轉傳寫。雖或有竄改。其造謀之人。要終不能以浮詞他說解也。<br/>
</p></body>
</html>