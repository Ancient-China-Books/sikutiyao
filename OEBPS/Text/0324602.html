<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 石門文字禪 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->石門文字禪 三十卷
</h2>
<!--ed:-->內府藏本
<p>
<!--no:-->宋僧惠洪撰。惠洪有冷齋夜話。已著錄。是集爲其門人覺慈所編。釋氏收入大藏支那著述中。此本卽釋藏所刊也。許顗詩話。稱其著作似文章巨工。仲殊參寥輩皆不能及。陳振孫書錄解題。亦謂其文俊偉。不類浮屠氏語。方回瀛奎律髓。則頗詆諆之。平心而論。惠洪之失在於求名過急。所作冷齋夜話。至於假託黃庭堅詩以高自標牓。故頗爲當代所譏。又身本緇徒。而好爲綺語。能改齋漫錄。記其上元宿岳麓寺詩。至有浪子和尚之目。要其詩邊幅雖狹。而淸新有致。出入於蘇黃之閒。時時近似。在元祐熙寧諸人後。亦挺然有以自立。固未可盡排也。集中有寂音自序一篇。述其生平出處甚悉。而晁公武所謂張商英聞其名請住峽州天寧寺者。獨不之及。殆其朱崖竄謫釁肇於斯。故諱而不書耶。蓋其牽連鉤黨。與道潛之累於蘇軾同。而商英人品非軾比。惠洪人品亦非道潛之比。特以詞藻論之。則與參寥子集。均足各名一家耳。<br/>
</p></div></body>
</html>