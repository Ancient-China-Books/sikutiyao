<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 安晚堂詩集 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->安晚堂詩集 七卷
</h2>
<!--ed:-->編修汪如藻家藏本
<p>
<!--no:-->宋鄭淸之撰。淸之初名爕。字文叔。後改今名。字德源。安晚其別號也。鄞縣人。嘉定四年進士。寶慶初以定策功。累官太傅左丞相。卒諡忠定。事蹟具宋史本傳。所撰安晚集本六十卷。宋時刊於臨安。此本所存僅第六卷。至第十二卷。但有詩而無文。較原目僅十之一。考王士禎蠶尾集。有安晚集跋。亦稱僅古今體詩第六卷至第十二卷。則康熙中已無完本矣。士禎但謂其詩多禪語。而不言其工拙。今觀所作。大都直抒性情。於白居易爲近。其咏梅咏雪七言歌行二十首。亦頗有可觀。且淸之爲相。擢用正人。時有小元祐之號。在南宋中葉。猶屬良臣。不但其詩爲足重。固不容以殘闕廢也。厲鶚宋詩紀事。從臨安四明兩志。採得淨明院及題雪竇妙高峯詩二首。爲此本所未載。零篇斷簡。幸留百一。今亦併附入焉。<br/>
</p></div></body>
</html>