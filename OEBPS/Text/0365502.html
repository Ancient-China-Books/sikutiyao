<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 竹澗集 八卷 竹澗奏議 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->竹澗集 八卷
<!--ti:-->竹澗奏議 四卷
</h2>
<!--ed:-->浙江汪汝瑮家藏本
<p>
<!--no:-->明潘希曾撰。希曾字仲魯。金華人。宏治壬戍進士。官至兵部左侍郞。是集爲嘉靖末長洲黃省曾所校。首載詩四卷。次雜文四卷。次奏議四卷。而以墓誌小傳之類。附錄於末。核其卷數。與千頃堂書目所載相符。蓋猶舊本也。希曾官兵科給事中時。奏奪太監汪直義男官爵。復因災異陳八事。皆直指近倖。無所避忌。及奉使湖廣貴州。計處邊儲。又以不賂劉瑾。矯旨下獄。拷訊除名。瑾誅起官。復抗疏爭太素殿天鵝房諸役。俱著直聲。今觀集中章奏。語旨剴切眞摯。不爲粉飾。而深中事理。不愧其名。其平時雖不以文章著。而直抒胸臆。沛然有餘。亦其剛正之氣。有不可掩遏者歟。又希曾治河績最著。小傳稱其別有治河錄。今已不傳。然集中條議修築諸疏。措置規模。猶見一二。是尤切於實用之文。足以資後來考證者矣。<br/>
</p></div></body>
</html>