<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 綱目分註補遺 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->綱目分註補遺 四卷
</h2>
<!--ed:-->浙江巡撫採進本
<p>
<!--no:-->國朝芮長恤撰。長恤字蒿子。原名城。字巖尹。溧陽人。前明諸生。初朱子因司馬光通鑑作綱目。以分註浩繁。屬其事於天台趙師淵。師淵訥齋集中。載其往來書牘甚詳。蓋分註之屬師淵。猶通鑑之佐以劉范。在朱子原不諱言。因流傳刊版。未題師淵之名。後人遂誤以爲分註亦出朱子。閒有舛漏。皆委曲強爲之辭。長恤考究本原。知不出朱子之手。故凡分註之删削通鑑以至失其本事者。悉列原文某句某字之下有某句某字於前。而推求事理。爲之考辨於後。使證佐分明。具有條理。昔元汪克寬。力崇道學。篤信新安。而作考異一編。訂譌正舛。至今與綱目竝刊。蓋是非者。天下之公。苟一閒未達。於聖人不能無誤。而大儒之心。廓然無我。亦必不以遇然疎漏。生回護之私。是卽眞出朱子。亦決不禁後儒之考訂。況門人代擬之本哉。且其說皆引據舊文。原書具在。亦非逞臆私談。憑虛肆辨。如姚江末流所爲者。是亦可爲綱目之功臣矣。陳鼎留溪外傳。列長恤於理學部中。稱其手著綱目存遺等書。蓋嫌於朱子尚有所遺。待人之補。故改補爲存。以諱其事。門戶之見。又何其陋歟。<br/>
</p></div></body>
</html>