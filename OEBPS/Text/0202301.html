<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部八 儒家類存目四 朱子晚年全論 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部八
<!--sf:-->儒家類存目四
</font><h2>
<!--ti:-->朱子晚年全論 八卷
</h2>
<!--ed:-->江西巡撫採進本
<p>
<!--no:-->國朝李紱編。紱字巨來。號穆堂。臨川人。康熙己丑進士。官至內閣學士兼禮部侍郞。朱陸之徒。自宋代卽如水火。厥後各尊所聞。轉相詬厲。於是執學問之異同。以爭門戶之勝負。其最著者。王守仁作朱子晚年定論。引朱以合陸。至萬歷中。東莞陳建作學蔀通辨。又尊朱以攻陸。程曈朱子之鄉人也。因作閑闢錄。以申朱子之說。紱陸氏之鄉人也。乃又作此書。以尊陸氏之學。大旨謂陳建之書。與朱子之論。援據末全。且語錄出門人。所紀不足爲據。乃取朱子正續別三集所載。自五十歲至七十一歲。與人答問。及講義題詞之類。排比編次。逐條各附考證論辨於下。以成是書。其說甚辨。案韓愈送王秀才序。稱孔子之道。大而能博。學焉而各得其性之所近。故子貢之敏悟。曾子之篤實。皆得聞一貫之旨。而當時未嘗相非。後之儒者。各明一義。理亦如斯。惟其私見不除。人人欲希孔庭之俎豆。於是始於爭名。終於分黨。遂尋仇報復而不已。實非聖賢立教之本旨。卽以近代而論。陸隴其力尊程朱之學。湯斌遠紹陸王之緒。而蓋棺論定。均號名臣。蓋各有所得。卽各足自立。亦何必強而同之。使之各失故步乎。紱此書。皆以朱子悔悟爲言。又擧凡朱子所稱切實近理用功者。一概歸之心學。夫回也屢空。焦竑以心無罣礙。空諸所有解之矣。顏子其果受之乎。仍各尊所聞而已矣。<br/>
</p></div></body>
</html>