<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十五 醫家類存目 醫史 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十五
<!--sf:-->醫家類存目
</font><h2>
<!--ti:-->醫史 十卷
</h2>
<!--ed:-->浙江范懋柱家天一閣藏本
<p>
<!--no:-->明李濓撰。濓有詳符人物志。已著錄。是編採錄古來名醫。自左傳醫和以下。迄元李杲。見於史傳者五十五人。又采諸家文集所載。自宋張擴以下。迄於張養正。凡十人。其張機王叔和王冰王履戴原禮葛應雷六人。則濓爲之補傳。每傳之後。濓亦各附論斷。然如醫和診晉侯而知趙孟之死。據和所稱。主不能禦。吾是以云。蓋以人事天道斷之。而濓以爲太素脈之祖。扁鵲傳中。趙簡子齊桓公虢君。各不同時。自爲史記好奇之誤。而濓不訂正。葛洪自屬道家。但偶集方書。不聞治驗。乃一概收入。則陶宏景之撰名醫別錄。有功本草。何以見遺。褚澄遺書。僞託顯然。乃不能辨別。反證爲眞本。至於宋僧智緣。本傳但有善醫二字。別無治驗。特以太素脈知名。與張擴之具有醫案者迥別。載之醫家。尤爲濫及遼濟魯古（案濟魯古。原作直魯古。今改正。）亦更無一事可述。但以長亦能醫。專事鍼灸二語。遽爲立傳。則當立傳者又何限乎。濓他書頗可觀。而此書乃宂雜特甚。殊不可解。惟其論倉公神醫。乃生五女而不生男。其師公乘陽慶。亦年七十餘無子。以證醫家無種子之術。其理爲千古所未發。有足取焉。<br/>
</p></div></body>
</html>