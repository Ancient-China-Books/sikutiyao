<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 欽定盤山志 二十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->欽定盤山志 二十一卷
</h2>
<p>
<!--no:-->國朝大學士蔣溥等奉敕撰。盤山在薊州城北二十五里。爲漢末田疇隱居之地。五峰三盤。林壑幽邃。單椒秀澤。雄甲畿東。自聖祖仁皇帝四度臨幸。宸章題詠。照燦巖阿。然舊無山志。靑溝釋智朴。始草創成編。辭旨宂蔓。體例尚多未備。我皇上宸游莅止。靈境日開。乾隆九年。始命發内帑。建靜寄山莊於山之陽。天闢名區。全攬勝概。歲春秋有事於祖陵。每駐蹕行宮。幾餘靜憩智仁樂趣。暢洽宸襟。山水效靈。益增神秀。乾隆十九年二月因行幸山莊。爰命蔣溥汪由敦董邦達。纂修新志。溥等承詔屬稾。詳加裒輯。分圖考名勝寺宇流寓方外藝文物產雜綴八門。釐爲十六卷。首冠以巡典天章五卷。至十二月書成。奉表恭進焉。臣等敬繹睿製。旁考舊聞。惟茲山之靚潤深奧。足與嶽鎭競秀。而其名不大顯於前世。以是知天地淸淑之氣。扶輿磅礴。固必待時而出。以奉大聖人泮奐之娛。而天筆昭回。鏤巖耀谷。品題甲乙。榮幸無涯。尤自古所未有。敬錄斯編。亦以慶茲山之遭也。<br/>
</p></div></body>
</html>