<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 寒松閣集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->寒松閣集 三卷
</h2>
<!--ed:-->山東巡撫採進本
<p>
<!--no:-->宋詹初撰。初字以元。休寧人。始爲縣尉。以薦入太學爲學錄。嘗上乞辨邪正疏。忤韓𠈁冑罷歸。所居曰流塘里。故其詩文名流塘集。宋史藝文志不載。諸家書目亦不著錄。據其子陽跋。稱舊有二十一卷。後燬於火。陽於族人處乞得殘本。歸而藏之。又有其十六世孫景鳳十七世孫璧二跋。稱嘉靖戊午。景鳳等始鋟於木。因其讀書之處。改名曰寒松閣集分爲三卷。首卷翼學十篇。述學問大旨。又序經二篇。序論語上下篇義。如易序卦之例。次卷爲目錄五十五條。分上下二篇。三卷爲古今體詩四十九首。又附以往來書簡。末有宋饒魯李士英及明嘉靖閒田怡等跋。據璧跋是集之刻共四十一版。此本版數相符。蓋從刻本影鈔也。核其立言大旨。如與詹體仁論道。體仁摘其咏水詩。野人見淸不見水。卻道無水亦無淸之句。深以爲疑。蓋不免稍涉於禪。至翼學大道章所言器理有無之旨。目錄第一條所言知止運用二段工夫之說。則又皆力闢釋老。觀其目錄載或問尊德性道問學朱子本來自全。陸子前面祇尊德性一邊。因朱子方走道問學。曰此非學者所可輕議。則所學實介於朱陸之閒。似明代調停之說。其書晚出。眞僞蓋不可知。當景鳳作詹氏小辨。其言駁雜恣肆。殊無忌憚。而此集議論頗醇謹。殊不類景鳳所爲。疑以傳疑。姑以其言有可取而錄之。其所自來。存而不論可矣。厲鶚宋詩紀事。所錄初詩。卽據此本。蓋亦未敢確指其贗。惟其字曰以元。鶚書乃作子元。與原跋不合。名字世系。其子孫所述未必誤。鶚書蓋傳刻之譌也。<br/>
</p></div></body>
</html>