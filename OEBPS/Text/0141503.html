<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->史部二十一
<!--sf:-->史鈔類存目
</font><h2>
<!--ti:-->諸史提要 十五卷
</h2><p>
<!--no:-->宋錢端禮撰。端禮字處和。臨安人。吳越王俶六世孫。榮國公忱之子。少以恩廕入仕。累官至參知政事。兼權知樞密院事。以莊文太子妃父。罷爲資政殿太學士。再知寧國。移紹興。復以觀文殿學士。提擧洞霄宮。卒諡忠肅。事蹟具宋史本傳。是書乃取諸史之文。可資詞藻者。按部採摘。彙集成編。各以一二語標題。而分註其首尾於下。凡史記一卷。前漢書二卷。後漢書二卷。三國志一卷。晉書三卷。南史一卷。北史一卷。新唐書三卷。五代史一卷。其著錄於宋史藝文志者。與此本卷目相同。前有其門人劉孝韙序。不著年月。詳其詞意。蓋端禮爲參政時所刊行也。其體例頗與洪邁史漢法語。諸史精語相近。陳振孫書錄解題。嘗議其泛然錄鈔。毫無義例。蓋南宋最尚詞科。以妃靑儷白相高。故當時有此鈔書之學也。
</p><br/></div></body></html>