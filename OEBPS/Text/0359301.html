<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 南村詩集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->南村詩集 四卷
</h2>
<!--ed:-->浙江鮑士恭家藏本
<p>
<!--no:-->明陶宗儀撰。宗儀有國風尊經。已著錄。是編毛晉嘗刻入十元人集。劉體仁七頌堂集。有與張實水尺牘。稱讀史不載陶南村。竊謂此君靖節一流人。今考十元人集內。如倪瓚顧阿瑛。亦皆親見新朝。然瓚遁跡江湖。阿瑛隨子謫徙。未沾明祿。自可附朱子綱目陶潛書晉之例。宗儀則身已仕明。孫作滄螺集中。有陶九成小傳可證。晉仍列之元人。非事實矣。觀集中洪武三十一年皇太孫卽位詩曰。老臣忭舞南村底。笑對兒孫兩鬢霜。則宗儀臣明。原不自諱。又集中三月朔日至都門。二日早朝。三日率諸生赴禮部考試。十日給賞。十一日謝恩諸詩。卽明史本傳所謂洪武二十九年。率諸生赴禮部試時作也。是又豈東籬採菊之人。所肎爲之事。又何必曲相假借。強使與栗里同稱乎。是集不知何人所編。考其題中年月。及詩中詞意。入明所作十之九。惟鐃歌鼓吹曲諸篇。似爲元時作耳。其編次年月。頗爲無緒。殆雜收遺稾而錄之。未遑詮次。又顧阿瑛玉山草堂雅集。所載徵懷樓七律一首。送殊上人七律一首。皆不見收。知非宗儀自編也。毛晉品其詩如疎林早秋。殊不甚似。然格力遒健。實虞楊范揭之後勁。非元末靡靡之音。其在明初。固屹然一巨手矣。<br/>
</p></body>
</html>