<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 常建詩 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->常建詩 三卷
</h2>
<!--ed:-->江蘇巡撫採進本
<p>
<!--no:-->案唐常建。不知其字。其里貫亦無可考。據陳振孫書錄解題。知爲開元十五年進士。終於盱眙尉而已。詩家但稱曰常尉。從其官也。唐書藝文志。載常建詩一卷。此本三卷。乃毛晉汲古閣所刊。云不知何人類而析之。據書錄解題。作於宋末。尚稱一卷。則元明人所分矣。殷璠作河嶽英靈集。去取至爲精核。肅代之閒。所錄僅二十四人。以建爲冠。載詩僅二百三十四首。而建詩居十五首。其序稱劉楨死於文學。左思終於記室。鮑照卒於參軍。常建亦淪於一尉。深用悲惋。又稱其松際露微月。淸光猶爲君。山光悦鳥性。潭影空人心諸句。而尤推弔王將軍墓一篇。以爲善敍悲怨。勝於潘岳。今觀其詩凡五十七首。所與贈答者。率莫考其姓氏。其中最知名者。惟王昌齡一人。而僅有宿其隱居一篇。爲招與張賁共隱。則非惟宦途寂寞。守道無營。卽倡和交遊。亦泊然於名場聲氣之外。不然則李白與昌齡最契。高適王之渙等。亦與昌齡旗亭畫壁。同作俊遊。建亦何難因緣牽附。以博一時之譽哉。其人品如是。則詩品之高。固其所矣。其詩自殷璠所稱外。歐陽修題靑州山齋。又極賞其曲徑通幽處。禪房花木深之句。稱欲效其語。久不可得。（案修集本作竹徑遇幽處。蓋一時誤記。姚寬西溪叢話巳辨之。今據建集改正。附識於此。）然全集之中。卓然與王孟抗行者。殆十之六七。不但二人所稱也。洪邁萬首絕句。別載建吳故宮一首。此集不載。語亦不類。邁所編舛誤至多。不盡足據。今亦不復增入焉。<br/>
</p></div></body>
</html>