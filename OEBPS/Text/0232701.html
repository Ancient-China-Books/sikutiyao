<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 唐朝名畫錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->唐朝名畫錄 一卷
</h2>
<!--ed:-->浙江范懋柱家天一閣藏本
<p>
<!--no:-->唐朱景元撰。景元吳郡人。官翰林學士。圖畫見聞志作朱景眞。避宋諱也。是書唐藝文志題曰唐畫斷。故通考稱畫斷。一名唐朝名畫錄。今考景元自序。實稱畫錄。則畫斷之名非也。通志略通考均稱三卷。此本不分卷。蓋後人合併。通考又稱前有天聖三年商宗儒序。此本亦傳寫佚之。所分凡神妙能逸四品。神妙能又各別上中下三等。而逸品則無等次。蓋尊之也。初庾肩吾謝赫以來。品書畫者多從班固古今人表分九等。古畫品錄陸探微條下稱。上上品之外。無他寄言。故屈標第一等。蓋詞窮而無以加也。李嗣眞作書品後。始別以李斯等五人爲逸品。張懷瓘作書斷。始立神妙能三品之目。合兩家之所論。定爲四品。實始景元。至今遂因之不能易。四品所載。共一百二十四人。卷首列唐代親王三人。皆不入品第。猶之懷瓘書斷。帝后不入品第。蓋亦貴貴之禮云。<br/>
</p></div></body>
</html>