<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 三傳三禮字疑 六卷 附春秋大全字疑 一卷 附禮記大全字疑 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->三傳三禮字疑 六卷
<!--st:--><font size="-1">附</font>春秋大全字疑 一卷
<!--st:--><font size="-1">附</font>禮記大全字疑 一卷
</h2>
<!--ed:-->江蘇巡撫採進本
<p>
<!--no:-->國朝吳浩撰。浩有十三經疑義。已著錄。是編因十三經註疏。明王鏊震澤長語。稱其時惟汀州版存。今汀州版不概見。世所行者。惟明萬歷中北監版。及毛晉汲古閣版。均有譌誤。而明代諸儒註疏。皆庋閣不觀。三傳三禮。尤幾成絕學。其版更乖舛不可讀。浩因取監本毛本。校其字畫之譌謬。集錄成編。凡三傳三卷。三禮三卷。大抵推尋文句。未能有所考證。亦未能博徵互勘。以定是非。後附春秋大全。禮記大全。各一卷。二書爲胡廣陋本。何足訂正。且坊本岐出。校此一本之誤。而他本之誤又不相同。欲盡校之。是畢世莫殫之功也。尤敝精神於無用之地矣。<br/>
</p></div></body>
</html>