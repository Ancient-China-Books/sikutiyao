<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 宋名家詞 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->宋名家詞 無卷數
</h2>
<!--ed:-->江蘇巡撫採進本
<p>
<!--no:-->明毛晉編。晉有毛詩陸疏廣要。已著錄。詞萌於唐。而盛於宋。當時伎樂。惟以是爲歌曲。而士大夫亦多知音律。如今日之用南北曲也。金元以後。院本雜劇盛。而歌詞之法失傳。然音節婉轉。較詩易於言情。故好之者終不絕也。於是音律之事。變爲吟咏之事。詞遂爲文章之一種。其宗宋也。亦猶詩之宗唐。明常熟吳訥曾彙宋元百家詞。而卷帙頗重。鈔傳絕少。惟晉此刻。蒐羅頗廣。倚聲家咸資採掇。其所錄分爲六集。自晏殊珠玉詞。至盧炳哄堂詞。共六十一家。毎家之後。各附以跋語。其次序先後。以得詞付雕爲準。未嘗差以時代。且隨得隨雕。亦未嘗有所去取。故此外如王安石半山老人詞。張先子野詞。賀鑄東山寓聲。以曁范成大石湖詞。楊萬里誠齋樂府。王沂孫碧山樂府。張炎玉田詞之類。雖尚有傳本。而均未載入。蓋以次開雕。適先成此六集。遂以六十家詞傳。非謂宋詞止於此也。其中名姓之錯互。篇章字句之譌異。雖不能免。而於諸本之誤甲爲乙。考證釐訂者。或復不少。故諸家詞集。雖各分著於錄。仍附存其目。以不沒晉蒐輯校刊之功焉。<br/>
</p></div></body>
</html>