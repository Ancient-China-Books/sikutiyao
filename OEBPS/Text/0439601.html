<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 藝苑雌黃 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->藝苑雌黃 十卷
</h2>
<!--ed:-->江蘇巡撫採進本
<p>
<!--no:-->舊本題宋嚴有翼撰。案有翼建安人。嘗爲泉荊二郡教官。其所著藝苑雌黃。見於宋史藝文志者二十卷。入集部文史類。陳振孫書錄解題。則入於子部雜家類。稱其書大抵辨正譌謬。其目子史。傳註。詩詞。時序。名數。聲畫。器用。地理。動植。神怪。雜事。卷爲二十條凡四百。硯岡居士唐稷序之。洪邁容齋隨筆。又記其中有辨坡一篇。皆詆諆蘇軾之語。今考此本止有十卷而無序及標目。與宋人所言倶不合。又宋時說部諸家。如胡仔苕溪漁隱叢話。蔡夢弼草堂詩話。魏慶之詩人玉屑之類。多有徵引藝苑雌黃之文。今以此本參互檢勘。前三卷內雖大概符合。而如漁隱叢話所錄盧橘朝雲鞦韆瓊花等十餘條。草堂詩話所錄古人用韻重複一條。此本皆不載。又如中興條末東坡詩云云。牽牛織女條末文選註云云。倶胡仔駁辨之語。而亦概行闌入。舛錯特甚。至其第四卷以後。則全錄葛立方韻語陽秋。而顛倒其次序。其中如東坡在儋耳一條。立方原文有三從兄諱延之云云。此本改作葛延之。以隱其迹。而其所稱先文康公者。乃立方父勝仲之諡。則又沿用其文。不知刊削。蓋有翼原書已亡。好事者摭拾漁隱叢話所引。以僞託舊本。而不能取足卷數。則別攘韻語陽秋以附益之。又故變亂篇第。以欺一時之耳目。頗足疑誤後學。今特爲糾正。以祛後來之惑焉。<br/>
</p></div></body>
</html>