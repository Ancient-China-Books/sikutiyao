<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 廣陵集 三十卷 拾遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部六
<!--sf:-->別集類六
</font><h2>
<!--ti:-->廣陵集 三十卷
<!--ti:-->拾遺 一卷
</h2>
<!--ed:-->兩淮鹽政採進本
<p>
<!--no:-->宋王令撰。令元城人。幼隨其叔祖乙居廣陵。遂爲廣陵人。初字欽美。後王卒。字之曰逢原。少不檢。旣而折節力學。王安石以妻吳氏之妹妻之。年二十八卒。遺腹一女適吳師禮。生子曰說。其集卽說所編。凡詩賦十八卷。文十二卷。又拾遺一卷。墓誌事狀及交游投贈追思之作皆附焉。令才思奇軼。所爲詩磅礴奧衍。大率以韓愈爲宗。而出入於盧仝李賀孟郊之閒。雖得年不永。未能鍛鍊以老其材。或不免縱橫太過。而視局促剽竊者流。則固倜倜乎遠矣。劉克莊後村詩話。嘗稱其暑旱苦熱詩。骨力老蒼。識度高遠。又稱其富公并門入相答孫莘老聞雁諸篇。明馮惟訥編古詩紀。以其於忽操三章誤收入古逸詩中。以爲龐德公作。豈非其氣格遒上。幾與古人相亂。故惟訥不能辨歟。古文如性說等篇。亦自成一家之言。王安石於人少許可。而最重令。同時勝流如劉敞等。竝推服之。固非阿私所好矣。其集久無刊本。傳寫譌脫。幾不可讀。今於有可考校者。悉爲釐正。其必不可通者。則姑仍舊本。庶不失闕疑之意焉。<br/>
</p></body>
</html>