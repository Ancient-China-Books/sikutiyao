<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 周易私錄 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->周易私錄 無卷數
</h2>
<!--ed:-->江蘇巡撫採進本
<p>
<!--no:-->明王樵撰樵字明逸。號方麓。金壇人。嘉靖丁未進士。官至刑部侍郎。改南京都察院右都御史。諡恭簡。事蹟具明史本傳。是書凡三冊。前二冊編次。一依東萊呂氏所定古本。酌取程子之傳朱子之本義錄於前。兼採諸家之說錄於後。亦閒以己意折衷之。卷端有題記數條。其一曰周易經傳十二篇手錄。自嘉靖壬戌至萬歷己丑春。修潤粗定。尚俟有所進。特恐精力不逮耳。成予之志者。其肯堂乎。其餘多標示繕寫體例。蓋僅脱初稿。猶未全定之本也。後一冊題曰方麓先生周易程傅私錄原稿。注其旁曰震卦以下闕。然檢核其稿。乃六十四卦皆全。未喩其故。後又別爲一卷。題曰方麓先生原稿。所列爲朱子九圖及說。附項氏卦變綱領五贊。陸子易說正義大象說。王弼略例。胡廷芳舉要揲蓍占法筮法易學傳授。而總題曰附錄。蓋全書之末卷。裝輯者誤置程傅私錄稿後也。自此而下。又全錄元蕭漢中讀易考原一卷。像象金鍼一卷。而終以河圖洛書。糾紛無緒。是又鈔錄備用之稿。其後人誤以爲所著書矣。<br/>
</p></div></body>
</html>