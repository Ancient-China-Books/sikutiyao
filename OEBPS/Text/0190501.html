<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 戒子通錄 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->戒子通錄 八卷
</h2>
<!--ed:-->永樂大典本
<p>
<!--no:-->宋劉淸之撰。淸之字子澄。號靜春。臨江人。紹興二年進士。光宗時知袁州。宋史本傳。稱其生平著述甚多。是書其一也。其書博採經史羣籍。凡有關庭訓者。皆節錄其大要。至於母訓閫教。亦備述焉。史稱其甘貧力學。博極羣書。故是編採摭繁富。或不免於冗雜。然其隨事示教。不憚於委曲詳明。雖瑣語碎事。莫非勸戒之資。固不以過多爲患也。元虞集甚重其書。嘗勸其後人。刻諸金谿。後崔棟復爲重刻。顧自宋以來。史志及諸家書目。皆不著錄。惟文淵閣書目。載有二册。亦無卷數。外閒傳本尤稀。今謹據永樂大典所載。約略篇頁。釐爲八卷。所引諸條。原本於標目之下。各粗擧其人之始末。其中閒有未備者。今竝爲考補增註。以一體例。惟自宋以前。時代錯出。頗無倫次。蓋一時隨手摘錄。未經排比之故。今亦姑存其舊焉。<br/>
</p></div></body>
</html>