<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 小山類稾 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->小山類稾 二十卷
</h2>
<!--ed:-->浙江孫仰曾家藏本
<p>
<!--no:-->明張岳撰。岳字維喬。惠安人。正德丁丑進士。官至刑部侍郞。掌都察院事。復出總督湖廣四川貴州。卒諡襄惠。事蹟具明史本傳。岳初授行人。卽以疏諫南巡廷杖。調南京國子監學正。嘉靖初牽復原官。又以議禮忤張璁。繼忤夏言。忤嚴嵩父子。而卒得以功名終。若有天幸。然其剛正之操。天下推之。集中奏議。分行人司稾。廉州稾。粤藩稾。督撫鄖陽稾。巡撫江西稾。督撫兩廣稾。總督湖廣川貴稾。皆據其歷官年月。次第編類。雖文義樸直。而經濟大業。亦可據以考見。又史稱岳博覽工文章。經術湛深。不喜王守仁學。今觀集中草堂學則。及諸書牘內辨學之語。大都推闡切至。歸於篤實近裏。蓋有體有用之言。固與空談無根者異也。<br/>
</p></body>
</html>