<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 蘇沈良方 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->蘇沈良方 八卷
</h2>
<!--ed:-->永樂大典本
<p>
<!--no:-->宋沈括所集方書。而後人又以蘇軾之說附之者也。考宋史藝文志。有括靈苑方二十卷。良方十卷。而別出蘇沈良方十五卷。註云沈括蘇軾所著。陳振孫書錄解題。有蘇沈良方十卷。而無沈存中良方。尤袤遂初堂書目亦同。晁公武讀書志。則二書並列。而於沈存中良方下云。或以蘇子瞻論醫藥雜說附之。蘇沈良方下亦云。括集得效方成一書。後人附益以蘇軾醫學雜說。蓋晁氏所載良方。卽括之原本。其云或以蘇子瞻論醫藥雜說附之者。卽指蘇沈良方。由其書初尚並行。故晁氏兩載。其後附蘇說者盛行。原本遂微。故尤氏陳氏。遂不載其原本。今永樂大典。載有蘇沈良方原序一篇。亦括一人所作。且自言予所作良方云云。無一字及軾。是亦後人增附之後。併其標題追改也。案明晁瑮寶文堂書目。有蘇沈二內翰良方一部。是正嘉以前。傳本未絕。其後不知何時散佚。今據永樂大典所載。掇拾編次。釐爲八卷。史稱括於醫藥卜算。無所不通。皆有所論著。今所傳括夢溪筆談。末爲藥議一卷。於形狀性味眞僞同異。辨別尤精。軾雜著時言醫理。於是事亦頗究心。蓋方藥之事。術家能習其技。而不能知其所以然。儒者能明其理。而又往往未經試驗。此書以經效之方。而集於博通物理者之手。固宜非他方所能及矣。<br/>
</p></div></body>
</html>