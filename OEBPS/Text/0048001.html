<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 禮記偶箋 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記偶箋 三卷
</h2>
<!--ed:-->浙江巡撫採進本
<p>
<!--no:-->國朝萬斯大撰。斯大有儀禮商。已著錄。是書與所爲學禮質疑相表裏。皆欲獨出新義。而多不能自通。如謂士喪禮所云乘車道車藳車。卽是遣車。則士亦有遣車。鄭注謂士無遣車誤。又謂牲體不載於遣車。今考雜記。遣車疏布輤四面有章。注。輤其蓋也。四面皆有章蔽以陰翳牢肉。而旣夕記薦乘車鹿淺幦。干笮。革靾。載旜。纓轡貝勒。縣于衡。但稱鹿幦。則僅覆式之章。而無四面之章可知。又凡喪車之有輤者。經文必特著之。雜記曰。其輤有裧。緇布裳帷。又曰。大夫以布爲輤。又曰。士輤蒲席以爲裳帷。其於遣車。亦特著曰布輤。士喪禮經文。於乘車詳及幦笮靾旜。及纓轡貝勒之細。而不著輤及四面之章。則異於遣車。明矣。又士喪禮。乘車載皮弁。道車載朝服。藁車載蓑笠。而雜記曰。遣車疏布輤。四面有章。置於四隅。載粻。蓋載牲兼載粻也。與載皮弁朝服蓑笠不同。乃斯大謂遣車載粻。而不載牲。烏知載皮弁朝服之車。又豈容兼載粻乎。又鄭注置于四隅。謂以此遣車置于槨之四隅。故周禮巾車云。大喪飾遣車。鄭亦云使人以次舉之。以如墓。蓋遣車小。故可以人舉之。置諸槨中。卽斯大亦信其說。若士喪禮之乘車道車藁車。賈疏云。此三車皆當有馬。故有纓轡勒。則非人力之所能舉。而槨之所能容也。與遣車安得合而爲一。檀弓曰。諸侯七个。遣車七乘。大夫五个。遣車五乘。是遣車載牲之明證。乃斯大謂个與介通。七乘五乘。乃視七介五介之數。今考雜記曰。遣車視牢具。注言車多少。各如所包遣奠牲體之數也。遣奠。天子太牢。包九个。諸侯亦太牢。包七个。大夫亦太牢。包五个。士少牢。包三个。大夫以上。乃有遣車。據此。則雜記所云牢具。卽檀弓所云七个五个。惟遣車載牢具。故其數視牢具。其牢具有七个五个。故檀弓有七乘五乘。斯大乃謂遣車不載牲。於檀弓雜記顯相刺謬。特牲禮曰佐食盛肵俎。俎釋三個。鄭注。个猶枚也。有司徹曰。乃摭於魚腊俎。俎釋三个。士虞禮曰。舉魚腊俎。俎釋三个。少儀曰。太牢則以牛左肩臂臑九个。是个爲牲體。諸經鑿鑿。斯大於檀弓。乃廢个之正文。而從介之借讀。影響甚矣。斯大又謂雜記大夫三月而葬。五月而卒哭。諸侯五月而葬。七月而卒哭。大夫以上。閒月卒哭。若亦閒日虞。則終虞與卒哭。相去日遠。於檀弓所言。必於是日也接不合。大夫以上。初虞皆是葬日。自後或閒五日。或七日。或九日。今考檀弓曰。其變而之吉祭也。比至於祔。必於是日也接。不忍一日末有所歸。注曰。有所用接之處。禮所謂他用剛日也。賈疏喪服小記。赴葬者赴虞。三月而後卒哭。彼據士禮而言速葬速虞而後卒哭之前。其日尚賒。不可無祭。謂之爲變。大夫以上。依時葬及虞者。後卒哭雖遠。其閒不復祭。據此。則大夫以上。虞與卒哭異月。本是常禮。爲赴葬赴虞者設。竝不爲大夫以上虞卒哭異月設也。然則虞卒哭不相接於大夫以上。何嫌哉。檀弓曰。葬日虞。弗忍一日離也。故再虞次虞。止閒日一舉。若閒五日七日九日一舉。則與弗忍離之意太遠。又喪服章。大功三月。受以小功衰卽葛九月者。注凡天子諸侯卿大夫旣虞。士卒哭而受服。正言三月者。天子諸侯無大功。主於大夫士也。據此。大夫於虞訖受服。經明云三月受服。則大夫之卒哭。自在五月。而初虞自在三月。明矣。斯大謂大夫以上。虞必與卒哭之日相接。因延虞期。以下就卒哭之月。殊屬臆測。又斯大謂魯有周廟。卽頖宮也。魯立頖宮之學。以后稷爲先聖。文王爲先師。後人因頖宮祀文王。故以周廟爲文王之廟。今考文王世子。必釋奠於先聖先師。鄭注。先聖周公若孔子。又曰。凡學春官釋奠於先師。鄭注。周禮曰。凡有道有德者。使教國子。死則以爲樂祖。祭於瞽宗。此先師之類也。斯大謂魯頖宮以后稷爲先聖。文王爲先師。未之前聞也。又考襄公十二年傳曰。吳子壽夢卒。臨於周廟。禮也。凡諸侯之喪。異姓臨於外。同姓於宗廟。同宗於祖廟。同族於禰廟。是故魯爲諸姬。臨於周廟。爲邢凡蔣茅胙祭。臨於周公之廟。杜注。宗廟所出王之廟。又考檀弓。兄弟吾哭諸廟。若頖宮。則鄭禮器注所謂郊之學也。爲同姓哭臨。不應在郊學。則周廟非頖宮。明矣。昭十八年傳。鄭使祝史徙主祏於周廟。豈亦曰頖宮乎。是其尤不可通者也。其他若謂周每年時祭皆祫。儀禮覲禮與曲禮。天子當宁而立曰朝。本是一禮。深衣十二片。四片屬於內衽。四片屬於外衽。其誤已於所爲儀禮商學。春秋隨筆。黃宗羲深衣考中辨之。至謂祭天之圜丘。卽覲禮之方明壇。則尤駭見聞。不足深詰已。<br/>
</p></div></body>
</html>
