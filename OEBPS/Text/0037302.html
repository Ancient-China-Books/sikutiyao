<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周禮集說 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮集說 十卷
</h2>
<!--ed:-->編脩汪如藻家藏本
<p>
<!--no:-->不著撰人名氏。前有元初陳友仁序。稱其友雲山沈則正。近得此書於霅。編節條理。與東萊讀詩記東齋書傳相類。名氏則未聞也。癸未攜以歸。訓詁未詳者。益以賈氏王氏之疏說。辨析未明者。附以前輩諸老之議論云云。蓋友仁因宋人舊本重輯也。友仁字君復。湖州人。序題丙子後九歲。丙子爲宋亡之歲。友仁不題至元年號。而上溯丙子以系年。蓋亦宋之遺民。故仿陶潛不書年號但稱甲子之例。然陶潛在晉諸詩。亦但題甲子。非以入宋之故。原集具存。友仁未之詳考耳。卷首有總綱領一篇。官制總論一篇。又凡例一篇。分條闡說。極爲賅洽。每官之前。又各爲總論一篇。所引注疏及諸儒之說。俱能擷其精粹。而於王安石新經義采摘尤多。蓋安石三經新義。雖爲宋人所攻。而周官新義。則王昭禹述之於前。<span class="jiazhu">見所作周禮詳解。</span>林之奇述之於後。<span class="jiazhu">案之奇學出呂本中。本元祐一派。而作周禮全解。亦用安石之說。見王與之周禮訂義。</span>故此書亦相承援引。不廢其文也。考工記後附俞庭椿周禮復古編一卷。殊爲疣贅。有失別裁。然不肯變易古經。而兼存其說。以待後人之論定。較庭椿之妄誕。則略有閒矣。原佚地官二卷。其春官總論亦佚。黃虞稷千頃堂書目。云關中劉儲秀。嘗補注以行。今未之見。亦姑仍其舊闕之焉。<br/>
</p></div></body>
</html>