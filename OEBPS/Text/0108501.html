<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->史部五
<!--sf:-->紀事本末類
</font><h2>
<!--ti:-->平臺紀 十一卷
<!--st:-->東征集 六卷
</h2><font size="-1">坿</font><p>
<!--no:-->國朝藍鼎元撰。鼎元字玉霖。號鹿洲。漳浦人。由貢生官至廣州知府。是編紀康熙辛丑平定臺灣逆寇朱一貴始末。始於是年四月。迄於雍正元年四月。凡二年之事。前有自序。稱有市靖臺實錄者。惜其未經身歷目睹。得之傳聞。其地其人。其時其事。多謬誤舛錯。乃詳述其實爲此編。蓋鼎元之兄廷珍。時爲南澳總兵官。與福建水師提督施世驃。合兵進討。七日而恢復臺灣。旋擒一貴。俄世驃卒於軍。其後餘孼數起。廷珍悉勦撫平之。事後經畫。亦多出廷珍之議。鼎元在廷珍軍中。一一親見。故記載最悉。其敍述功罪。亦無所避忌。頗稱直筆。所論半線一路。地險兵寡。難於鎭壓。後分立彰化一縣。竟從其說。至今資控制之力。亦可謂有用之書。非紙上談兵者矣。東征集六卷。皆進討時公牘書檄。雖廷珍署名。而其文則皆鼎元作。舊本別行。今附載是書之後。俾事之原委。相證益明。其第六卷中紀地形七篇。於山川險要。尤言之井井。可資考證。雍正壬子。鼎元旅寓廣州。始鋟版。天長王者輔序之。又有廷珍舊序一篇。作於康熙壬寅。稱擇可存者百篇。而此刻之文止六十篇。蓋鼎元又加删削。存其精要也。
</p><br/></div></body></html>