<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 印典 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->印典 八卷
</h2>
<!--ed:-->浙江巡撫採進本
<p>
<!--no:-->國朝朱象賢撰。象賢號淸溪。吳縣人。是編採錄印璽故實。及諸家論說。分原始制度賚予流傳故實綜紀集說雜錄評論鐫製器用詩文十二類。後有康熙壬寅白長庚跋。稱所引宋王基梅菴雜記蝸廬筆記葉氏遊藝雜述元宋无考古紀略四書。皆得之檇李曹氏鈔本。爲諸家所未見。然他所援據。率乏祕籍。所分諸類。亦頗淆雜。如故事與綜紀二門。所載多相出入。往往字句偶涉卽爲闌入。如周顗傳稱取金印如斗大繫肘後。辛替否傳稱金銀不供其印。皆因他事口談。王融傳稱穰侯印詎便可解。世說新語稱石勒使人讀漢書聞立六國後刻印將授。亦偶然追述舊典。俱非印璽故事。未免濫收。且雜採舊文。漫無考辨。吾邱衍學古編云。三代無印。又辨淮南子載子貢印事之妄。而賚予門內。乃以此事爲首。亦自相矛盾。然採摭旣富。足備考核。且古人未有集印事爲書者。姑仿文房四譜之例。存備一家。象賢自稱朱長文裔。故是書初刻。附墨池編後。今以時代旣殊。所載各異。分著於錄。使各從其類焉。<br/>
</p></div></body>
</html>