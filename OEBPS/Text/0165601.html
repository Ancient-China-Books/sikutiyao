<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十四 地理類存目七 名山記 四十八卷 圖 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十四
<!--sf:-->地理類存目七
</font><h2>
<!--ti:-->名山記 四十八卷
<!--ti:-->圖 一卷
<!--ti:-->附錄 一卷
</h2>
<!--ed:-->浙江巡撫採進本
<p>
<!--no:-->不著撰人名氏。蓋因何鏜之書而增葺之。凡北直隸二卷。南直隸十卷。浙江十卷。江西四卷。湖廣四卷。河南三卷。山東二卷。山西一卷。陝西一卷。福建二卷。廣東二卷。廣西一卷。四川二卷。雲南一卷。貴州一卷。前爲圖一卷。略繪名勝之蹟。末爲附錄一卷。則荒怪之說。神異經十洲記之類也。所錄古人游記十之三。明人游記十之七。採摭頗富。而龐雜特甚。如酈道元水經注。徐兢高麗圖經。張敦頤六朝事蹟之類。皆割裂飣餖。改易名目。至於孔稚圭北山移文。駱賓王冒雨尋菊序。宗懍荊楚歲時記。周密武林舊事。楊衒之洛陽伽藍記。王觀揚州芍藥譜。張鎡梅品。王世貞題洛中九老圖之類。闌入者不可殫述不知其與名山何與。其圖首有篆字題識。曰崇禎六年春月墨繪齋新摹。則出自坊賈之手可知。胡維霖墨池浪語。乃云名山記乃何濱巖所集。近復補入。景必窮幽。語必造奇。仁智者豈能足跡徧天下得此可以臥遊。所謂補入。蓋卽此本。殆維霖未細閱其書歟。<br/>
</p></div></body>
</html>