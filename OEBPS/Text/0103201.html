<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 資治通鑑目錄 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->資治通鑑目錄 三十卷
</h2>
<!--ed:-->光祿寺卿陸錫熊家藏本
<p>
<!--no:-->宋司馬光撰。此書亦與通鑑同奏上。卽進書表所謂略擧事目。以備檢閱者也。其法年經國緯。著其歲陽歲名於上。而各標通鑑卷數於下。又以劉羲叟長歷氣朔閏月。及列史所載七政之變。著於上方。復撮書中精要之語。散於其閒。次第釐然。具有條理。蓋通鑑一書。包括宏富。而篇帙浩繁。光恐讀者倦於披尋。故於編纂之時。提綱挈要。併成斯編。使相輔而行。端緒易於循覽。其體全仿年表。用史記漢書舊例。其標明卷數。使知某事在某年。某年在某卷。兼用目錄之體。則光之創例。通鑑爲紀志傳之總會。此書又通鑑之總會矣。至五星凌犯之類。見於各史天文志者。通鑑例不備書。皆具列上方。亦足補本書所未及。書錄解題。稱光患本書浩大難領略。而目錄無首尾。晚著通鑑擧要歷八十卷。其稾在晁說之以道家。紹興初。謝克家任伯得而上之。今其本不傳。讀書志又別載通鑑節文六十卷。亦稱光所自鈔。今亦不傳。惟此書以附通鑑得存。尚足爲全書之綱領云。<br/>
</p></div></body>
</html>