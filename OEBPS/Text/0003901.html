<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部三
<!--sf:-->易類三
</font><h2>
<!--ti:-->丙子學易編 一卷
</h2><p>
<!--no:-->宋李心傳撰。心傳字微之。號秀巖。隆州人。寶慶二年。以布衣召補從政郎。差充祕閣校勘。歷官至工部侍郎。兼祕書監。事蹟具宋史儒林傳。心傳邃於史學。有建炎以來繫年要錄。建炎以來朝野雜記二書。爲史家所重。而經術亦頗究心。高斯得恥堂存稾。有學易編誦詩訓二書跋。曰秀巖先生近世大儒也。世徒見其論著藏於明堂石室金匱玉版。遂以良史目之。不知先生中年以後。窮極道奧。經術之邃。有非近世學士大夫所能及者。雖弟子尊師之詞。要非甚溢美也。是書於嘉定九年。竭二百八日之力。排纂蕆業。以歳在丙子爲名。所取惟王弼張子程子郭雍朱子五家之說。而以其父舜臣易本傳之說證之。亦閒附以己意。原書十五卷。高斯得嘗與誦詩訓合刻於桐江。今已散佚。此本爲元初俞琬所鈔。後有琬跋。曰此書係借聞德坊周家書肆所鬻者。天寒日短。老眼昏花。拼日而鈔其可取者云云。蓋所存不及十之一矣。然琬邃於易學。凡所採摭。皆其英華。則大指猶可概見也。心傳自序稱採王氏張子程子與朱文公四家之傳。而閒以周子邵子及先君子之說補之。自唐以上諸儒字義之異者。亦附見焉。而琬跋所列。則無周子邵子。而有郭子和。子和郭雍之字。卽著郭氏傳家易說者也。心傳原書不存。未詳孰是。考周子通書。邵子皇極經世。雖皆闡易理。而實於易外別自爲說。可以引爲義疏者少。惟郭雍依經闡義。具有成書。或心傳之序。傳寫有誤歟。
</p><br/></div></body></html>