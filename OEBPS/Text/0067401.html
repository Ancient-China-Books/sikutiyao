<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 簡端錄 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->簡端錄 十二卷
</h2>
<!--ed:-->江蘇巡撫採進本
<p>
<!--no:-->明邵寶撰。寶有左觿。已著錄。是編皆其讀書有得。卽題釋簡端。積久漸多。其門人天台王宗元鈔合成帙。因以簡端爲名。凡易三卷。書二卷。春秋三卷。禮記一卷。大學中庸合一卷。論語孟子合一卷。前有寶自序。又有雍正壬子華希閔重刊序。稱格物一義。頓悟者方欲掃除一切。先生則曰格物猶言窮理也。理卽物之所以爲物也。不曰窮理。而曰物者。要之於其實也云云。蓋時方趨向良知。以爲聖人祕鑰。儒者日就元虛。寶所學獨篤實不支。故其言如此。全書大旨。不外於斯。雖步步趨趨。尚未爲沈酣經窟。然馬鄭孔賈之學。至明殆絕。研思古義者。二百七十年內。稀若晨星。迨其中葉。狂禪瀾倒。異說颷騰。乃併宋儒義理之學。亦失其本旨。寶所剳記。雖皆寥寥數言。而大旨要歸於醇正。亟錄存之。亦不得已而思其次也。<br/>
</p></body>
</html>