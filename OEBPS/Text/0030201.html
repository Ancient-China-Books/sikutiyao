<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 慈湖詩傅 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->慈湖詩傅 二十卷
</h2>
<!--ed:-->永樂大典本
<p>
<!--no:-->宋楊簡撰。簡有慈湖易傳。已著錄。是書原本二十卷。焦竑國史經籍志。及黃虞稷千頃堂書目。尚載其名。而朱彝尊經義考。注曰已佚。今海內藏書。咸集祕府。而是書之目闕焉。則彝尊所說爲可信。蓋竑之所錄。皆據史志。所載類多虚列虞稷徴刻書目。亦多未見原書。固不足盡據耳。今從永樂大典所載。裒輯成編。仍勒爲二十卷。又從慈湖遺書內補錄自序一篇。總論四條。而以攻媿集所載樓鑰與簡論詩解書一通。附於卷首。其他論辨若干條。各附本解之下。以資考證。至其總論列國雅頌之篇。永樂大典。此卷適闕。無從採錄。其公劉以下詩十六篇。則永樂大典不載其傳。豈亦如呂祖謙之讀詩記。獨闕公劉以下諸篇。抑在明初卽已殘闕耶。是書大要。本孔子無邪之旨。反覆發明。而據後漢書之說。以小序爲出自衛宏。不足深信。篇中所論。如謂左傳不可據。謂爾雅亦多誤。謂陸德明多好異音。謂鄭康成不善屬文。甚至自序之中。以大學之釋淇澳。爲多牽合。而詆子夏爲小人儒。蓋簡之舉出陸九淵。故高明之過。至於放言自恣。無所畏避。其他箋釋文義。如以聊樂我員之員爲姓。以六駁爲赤駁之訛。以天子葵之之葵。有向日之義。閒有附會穿鑿。然其於一名一物一字一句。必斟酌去取。旁徴遠引。曲暢其說。其考核六書。則自說文爾雅釋文。以及史傳之音註。無不悉蒐。其訂正訓詁。則自齊魯毛韓以下。以至方言雜說。無不博引。可謂折衷同異。自成一家之言。非其所作易傳。以禪詁經者比也。昔吳棫作詩補音十卷。又別爲韻補五卷。韻補明人有刻本。其書採摭詩騷以下。及歐陽修蘇軾蘇轍之作。頗爲雜濫。補音久佚。惟此書所引。尚存十之六七。然往往以漢魏以下之韻。牽合古音。其病與韻補相等。朱子語類。謂才老補音。亦有推不去者。蓋卽指此類。顧炎武亦嘗作韻補正一書。以糾其失。考古音者。固未可全以爲準焉。<br/>
</p></div></body>
</html>