<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 三吳水利錄 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->三吳水利錄 四卷
</h2>
<!--ed:-->江蘇巡撫採進本
<p>
<!--no:-->明歸有光撰。有光有易經淵旨。已著錄。是書大旨。以治吳中之水。宜專力於松江。松江旣治。則太湖之水東下。而他水不勞餘力。當時隄防廢壞。漲沙幾與崖平。水旱俱受其病。因採集前人水議之尤善者七篇。而自作水利論二篇。以發明之。又以三江圖附於其後。蓋松江爲震澤尾閭。全湖之水。皆從此赴海。所謂塞則六府均其害。通則六府同其利者。前人已備言之。尋其湮塞之流。則張弼水議。所謂自夏原吉濬范家浜。直接黃浦。浦勢湍急。洩水益徑。而江潮平緩。易致停淤。故黃浦之闊。漸倍於舊。吳淞狹處。僅若溝渠。其言最爲有理。有光乃概以爲湖田圍占之故。未免失於詳究。然有光居安亭。正在松江之上。故所論形勢脈絡。最爲明晰。其所云宜從其湮塞而治之。不可別求其他道者。亦確中要害。言蘇松水利者。是書固未嘗不可備考核也。<br/>
</p></div></body>
</html>