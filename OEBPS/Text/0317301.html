<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 雲臺編 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->雲臺編 三卷
</h2>
<!--ed:-->江蘇巡撫採進本
<p>
<!--no:-->唐鄭谷撰。谷字守愚。宜春人。光啓三年進士。乾寧中仕至都官郞中。谷父嘗爲永州刺史。與司空圖同院。圖見谷卽奇之。謂當爲一代風騷主。詩名盛於唐末。人多傳諷。稱爲鄭都官。史不立傳。其事蹟頗見計有功唐詩紀事中。新唐書藝文志。載谷所著有雲臺編三卷。宜陽集三卷。今宜陽集已佚。惟此編存。所錄詩約三百首。其云雲臺編者。據自序稱乾寧初上幸三峯。朝謁多暇。寓止雲臺道舍。因以所紀編而成之。蓋昭宗幸華州時也。谷以鷓鴣詩得名。至有鄭鷓鴣之稱。而其詩格調卑下。第七句相呼相喚字尤重複。寇宗奭本草衍義。引作相呼相應。差無語病。然亦非上乘。方回瀛奎律髓。又稱谷詩多用僧字。凡四十餘處。谷自有句云。詩無僧字格還卑。此與張端義貴耳集。謂詩句中有梅花二字。便覺有淸意者。同一雅中之俗。未可遽舉爲美談。至其他作。則往往於風調之中。獨饒思致。汰其膚淺。擷其菁華。固亦晚唐之巨擘矣。<br/>
</p></body>
</html>