<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 梁谿漫志 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->梁谿漫志 十卷
</h2>
<!--ed:-->內府藏本
<p>
<!--no:-->宋費袞撰。袞字補之。無錫人。卷端有開禧二年國史實錄院牒。稱爲國子免解費進士。禮部韻略條例中。有開禧元年國子監發解進士費袞論韻略經絃二字劄子一篇。經禮部看詳。當卽其人。其始末則不可詳矣。其書宋志作一卷。今本實作十卷。與牒文卷數相符。末有嘉泰元年施濟跋。亦作十卷。則宋志由傳寫誤也。牒文稱編修高宗孝宗光宗三朝正史。取是書以備參考。然是書惟首二卷及第三卷首入閣一條。言朝廷典故。自元祐黨人一條以下。則多說雜事。而卷末王鞏一條。及第四卷。則全述蘇軾事。五卷以下。多考證史傅。品定詩文。末卷乃頗涉神怪。蓋雜家者流。不盡爲史事作也。惟其持論具有根柢。舊典遺文。往往而在。如不試而授知制誥。始梁周翰。不始楊億。則糾歐陽修歸田錄之譌。薛映梁鼎與楊億同命。不與梁周翰同命。則糾葉夢得避暑錄話之失。蘇軾烏臺詩案。在元豐二年。上距熙寧變法僅十年。無二三十年之久。則糾正鞏甲申雜記之謬。朱勝非起復制乃綦崇禮貼麻。非陳與義自貼。謝顯道崇寧元年入黨籍。崇寧四年未入黨碑。則糾謝伋四六談麈之失。歐陽修爲程文簡作碑誌。隱其進武氏七廟圖事。實未受帛五千端。則糾邵博聞見後錄之誣。皆考據鑿鑿。不同他小說之剽襲。當時以一不第舉子之作。至錄之以入史館。其亦有由矣。他如蘇舜欽與歐陽修辨謗書。爲本集所不收。陳東茶錄跋。爲今本所未載。蘇軾乞校正陸贄奏議上進劄子。獲鬼章告裕陵文。具錄其塗註增删之稾。尤論蘇文者所未及。皆足以廣異聞。至於和凝范質。衣鉢相傳。本第十三名。而譌爲第五。漢太上皇名煓。本見後漢書註。而誤以爲後漢書。小小疵累。亦時有之。然其可採者最多。不以一二小節掩也。<br/>
</p></div></body>
</html>