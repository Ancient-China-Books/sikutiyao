<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 古樂義 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->古樂義 十二卷
</h2>
<!--ed:-->湖南巡撫採進本
<p>
<!--no:-->明邵儲撰。儲此書明史藝文志不著錄。書中考辨韶樂尤詳。大概據虞書戛擊鳴球搏拊琴瑟以詠爲堂上之樂。合止柷敔笙鏞以閒爲堂下之樂。蕭韶九成爲樂之始終節奏。又據漢志樂歌九德。顏師古註。九功之德。皆可歌也之語。以水火金木土穀惟修。至勸之以九歌俾勿壞。自天敍有典。至政事懋哉懋哉。自庶頑讒說。至於否則威之。自股肱喜哉。至百工熙哉。自元首明哉。至庶事康哉。爲九德之歌。據舞蹈宣八風之氣。及文始五行舞諸說。推之爲九韶之舞。不知經傳所云韶樂。本寥寥數語。毫無聲律器數可推。而儲乃敷衍之。以爲當時韶樂如是。其勉強附會。自不待言。至其論十二律。皆具正管正聲。子管子聲。爲二十四律。其十二律衍唱之法。如黃鍾宮衍唱。以黃林太南姑應爲一均。應蕤大夷夾爲一均。皆用正管。無仲黃林太一均四律。皆用正管。獨黃鍾用子管。南姑應蕤太一均。獨大呂用子管。不知聲音之道。高下以漸。諸高之中。而忽雜一下。或諸下之中。而忽雜一高。則律不成律。歌不成歌。儲侈言韶樂。實於尋常聲音之道。尚未能辨也。<br/>
</p></div></body>
</html>