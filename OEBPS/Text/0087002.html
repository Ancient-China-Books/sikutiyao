<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部四十一
<!--sf:-->小學類二
</font><h2>
<!--ti:-->奇字韻 五卷
</h2><p>
<!--no:-->明揚愼撰。愼有檀弓叢訓。已著錄。是編標字體之稍異者。類以四聲。故曰奇字。考六書以說文所載小篆爲正。若衞宏揚雄所學。則別於古文奇字。以非六書偏旁所可推也。此書以奇字標名。而若說文引經寷其屋。豐作寷。克岐克嶷。嶷作㘈。靜女其姝。姝作𡚾。庶草繁廡。廡作無。天地絪縕。作壹㚃。營營青蠅止于知樊。樊作棥。故源源而來。源源作謜謜。泣血漣如。漣作㦁之類。雖與今經文異。而皆有六書偏旁可求。則正體而非奇字。且此類甚多。不勝載。如說文引尚書嵎夷。作堣夷。引論語友便佞。便作諞。引詩赫兮喧兮。喧作愃。引周禮膳膏臊。臊作鱢。孤乘夏篆。篆作䡅。引易包荒用馮河。荒作巟。引詩在河之洲。洲作州。引易服牛乘馬。服作犕。引書濬畎澮距川。畎澮作ㄑ巜。引春秋傳翫歲而愒日。翫作忨。愒作㵣。引易夫乾確然。確作寉。引春秋傳執玉惰。惰作憜。引詩納于凌陰。凌作𣎎。又引詩白圭之玷。玷作㓠。引書闢四門。闢作𨴔。異同之處。不可殫數。此書所載。殊不及十之二三。至於岷之作汶。禱之作禂。皆假借字。而亦概列爲奇字。尤屬不倫。又如𦸜字下但註一災字。而不云本鹽鐵論罕被寇𦸜。𦸜音災。廧字下但註一牆字。而不云本管子地員篇。行廧落。房元齡註爲行廧及籬落。闓字下但註一開字。而不云本漢書匈奴傳。乃遣闓陵侯將兵別圍車師。及今欲與漢闓大關。顏師古註闓與開同。茬字下但註一槎字。而不云本漢書貨殖傳。然猶云山不茬蘖。師古註。茬古搓字。闛字下但註一閶字。而不云本漢書揚雄傳。東鄰昆崙。西馳闛闔。師古註。闛與閶同。則全迷其所出。萁字下註音該。但引曹植詩。而不知淮南子爨萁燧火。高誘註萁音該。㳅字下註音流。但引賈誼傳。朝廷之視端㳅平衡。而不知考荀子榮辱篇。其㳅長矣。楊倞註。㳅古流字。則不溯其所始。又如冬韻載㮤字。引說文。而不知漢書地理志蒼柗。師古曰。柗古松字。與㮤同一古今字。賁字下註云古文斑。而不知荀子彊國篇曰。如此下比周賁潰以離上矣。楊倞註。賁讀如墳漢書翟方進傳。賁麗善爲星。師古曰。賁音肥。蝯字下註與猨同。而不知漢書李廣傳。又作爰臂。如淳曰。臂如猨臂。其闕佚又不可枚舉。蓋愼充於腹笥。特就所記憶者錄之。故於諸書不暇詳考。然於秦漢載籍。亦已十得三四。講六書者。去其疵而錄其醇。或亦不無所助焉。
</p><br/></div></body></html>