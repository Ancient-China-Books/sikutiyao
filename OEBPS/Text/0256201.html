<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->草木子 四卷
</h2><p>
<!--no:-->明葉子奇撰。子奇有太元本旨。已著錄。考子奇所著諸書。有範通元理二卷。詩十六卷。文二十卷。本草醫書節要各十卷。齊東野語三卷。又餘錄若干卷。紀元季明初事最詳。今惟太元本旨及此書存。此書黃衷序云二十二篇。鄭善夫序又云二十八篇。正德丙子。其裔孫溥以南京御史出知福州。重刻之。約爲八篇。曰管窺。曰觀物。曰原道。曰鉤元。曰克謹。曰雜制。曰談藪。曰雜俎。每二篇爲一卷。卽此本也。善夫序又云舊本今纂爲四。野語今纂爲二。併曰草木子。則似此四卷。已合野語爲一書。然四卷二卷。當爲六卷。不當爲八卷。野語今無別本。無由質其異同。莫之詳也。子奇學有淵源。故其書自天文地紀人事物理。一一分析。頗多微義。其論元代故事。亦頗詳核。惟賈魯勸托克托開河北水田。造至正交鈔。求禹河故道。功過各不可掩。子奇乃竟斥之爲邪臣。則不若宋濂元史之論爲平允也。書前有子奇自序。題戊午十一月。乃港武十一年。卽子奇罷巴陵主簿逮緊之歲。此書蓋其獄中所作云。
</p><br/></div></body></html>