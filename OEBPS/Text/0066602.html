<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 六經圖 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->六經圖 六卷
</h2>
<!--ed:-->通行本
<p>
<!--no:-->宋楊甲撰。毛邦翰補。甲字鼎卿。昌州人。乾道二年進士。成都文類載其數詩。而不詳其仕履。其書成於紹興中。邦翰不知何許人。嘗官撫州教授。其書成於乾道中。據王象之輿地記勝碑目。甲圖嘗勒碑昌州郡學。今未見拓本。無由考其原目。陳振孫書錄解題。引館閣書目。載邦翰所補之本。易七十圖。書五十有五圖。詩四十有七圖。周禮六十有五圖。禮記四十有三圖。春秋二十有九圖。合爲三百有九圖。此本惟易書二經圖。與館閣書目數相合。詩則四十有五。禮記四十有一。皆較原數少二。周禮六十有八。較原數多三。春秋四十有三。較原數多十四。不知何人所更定。考書錄解題。載有東嘉葉仲堪字思文。重編毛氏之書。定爲易圖一百三十。書圖六十三。周禮圖六十一。禮記圖六十三。春秋圖七十二。惟詩圖無所增損。其卷則增爲七。亦與此本不符。然則亦非仲堪書。蓋明人刋刻舊本。無不臆爲竄亂者。其損益之源委。無從究詰。以其本出楊毛二家。姑從始事之例。題甲及邦翰云爾。<br/>
</p></div></body>
</html>