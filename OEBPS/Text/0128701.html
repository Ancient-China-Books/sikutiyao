<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 東林列傳 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->東林列傳 二十四卷
</h2>
<!--ed:-->浙江巡撫採進本
<p>
<!--no:-->國朝陳鼎撰。鼎字定九。江陰人。明萬歷閒。無錫顧憲成與高攀龍重修宋楊時東林書院。與同志講學其中。聲氣蔓延。趨附者幾遍天下。互相標榜。自立門戶。流品亦遂糅雜。迨魏忠賢亂政之初。諸人力與搘拄。未始非謀國之忠。而同類之中。賢姦先混。使小人得伺隙而中之。於是黨禍大興。一時誅斥殆盡。籍其名頒示天下。至崇禎初。權閹旣殛。公論始明。而餘孽尚存。競思翻案。議論益糾紛不定。其閒姦黠之徒。見東林復盛。競假借以張其鋒。水火交爭。彼此報復。君子博虛名以釀實禍。小人託公論以快私讎。卒至國是日非。迄明亡而後已。是編所載一百八十餘人。蓋卽東林黨人榜及沈㴶温體仁等雷平蠅蚋諸錄所著名者也。以節義炳著者。彙載於前。餘亦分傳竝列。臚敍事蹟頗詳。其中碩士端人。固所不乏。而依草附木者。實繁有徒。厥後樹幟分朋。干撓時政。禍患卒隱中於國家。足知聚徒講學。其流弊無所不至。雖創始諸人。未必逆料及此。而推原禍本。一二君子。不能不任其咎也。此書仿龔頤正元祐黨籍傳之例。於諸人之姓名履貫。無不本末燦然。俾讀者論世知人。得以辨別賢姦。而深思其熏蕕雜廁之所以然。前事不忘。後事之師。其亦千古炯鑑矣。<br/>
</p></body>
</html>