<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十八
<!--sf:-->別集類十八
</font><h2>
<!--ti:-->在軒集 一卷
</h2><p>
<!--no:-->宋黃公紹撰。公紹字直翁。昭武人。宋咸淳元年進士。集中樵川新驛記。稱至元二十有三年。是歲丙戌。上距德祐乙亥。已十年矣。記中自稱曰民。蓋入元未仕也。公紹嘗取胡安國心要在腔子裹語。名所居曰在軒。因以名集。然所載僅文三十九篇。詩餘二十八首。其文三十九篇之中。爲儒言者六篇。而爲佛氏疏榜之語者乃三十三篇。殆原本散逸。後人掇拾遺稾。以僧徒重其筆墨。藏弆爲榮。故所收特多歟。考厲鶚宋詩紀事。蒐採最博。而求公紹一詩不可得。僅以西湖棹歌十首。介於詩詞之閒者當之。知鶚所見亦此本。別無全集矣。公紹嘗作古今韻會。有名於世。然原本久已散佚。今所傳者。乃熊忠舉要。已非復公紹之原本。眞出公紹手者。惟此一卷耳。宋人遺集不傳者多。公紹在當時爲耆宿。雖殘編猶可寶也。書在軒銘後一篇。記詞曰以下。乃其友吳昇之文。意當時手蹟。必併載於末。故其文意相屬。亦仍併錄之。存其舊焉。
</p><br/></div></body></html>