<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 唐闕史 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->唐闕史 二卷
</h2>
<!--ed:-->浙江鮑士恭家藏本
<p>
<!--no:-->舊本題唐高彥休撰。彥休始末未詳。書中鄭少尹及第一條。有開成二年愚江夏伯祖再司文柄語。考舊唐書高鍇傳。鍇於大和三年。以吏部員外郎奉詔審定敕試別頭進士明經。開成元年。以中書舍人權知禮部貢舉。尋爲禮部侍郎。掌貢部者三年。出爲鄂岳觀察使而卒。鄂岳正江夏之地。所言官品事蹟俱合。則彥休當爲鍇之從孫。惟新舊書皆失鍇之里籍。遂不知彥休爲何地人耳。陳振孫書錄解題曰。彥休自號參廖子。唐藝文志註亦同。宋史藝文志載闕史一卷。註曰參寥子述。又載高彥休闕史三卷。分爲兩書兩人。殊爲舛誤。又黃伯思東觀餘論。有此書跋云。敍稱甲辰歲編次。蓋僖宗中和四年。而其閒有已書僖號者。或後人追改之。今考序中自言乾符甲子生。乾符無甲子。當爲甲午之譌。下距中和四年僅十年。不應卽能著書。由是以後。惟晉開運元年爲甲辰。上推乾符元年甲午生。年當七十一歲。尚有著書之理。然則彥休蓋五代人也。是書諸家著錄皆三卷。今止上下二卷。似從他書鈔撮而成。非其原本。張耒宛邱集。稱賈辰卿嘗辨此書所載白居易母墮井事。此本無之。是亦不完之一證。然自序言共五十一篇。分爲上下二卷。又似非有脫遺者。或後人併追改其序歟。王士禎居易錄。譏其首載李師道之黨丁約獻俘闕下臨刑幻化仙去事。以爲導逆。其說甚當。然所載如周墀之對文宗。崔閫之對宣宗。鄭薰判宦官之廕子。盧攜之議鎮州。皆足與史傳相參訂。李可及戲論三教一條。謂伶人不當授官。持論尤正。他如皇甫湜作福先寺碑。劉蛻辨齊桓公器單長鳴非姓單諸事。亦足以資考證。不盡小說荒怪之談也。<br/>
</p></div></body>
</html>