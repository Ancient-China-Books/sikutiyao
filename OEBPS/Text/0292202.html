<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 張氏可書 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->張氏可書 一卷
</h2>
<!--ed:-->永樂大典本
<p>
<!--no:-->案張氏可書。宋史藝文志。陳振孫書錄解題。晁公武讀書志。皆不著錄。文淵閣書目。載有一册。亦不詳撰人名氏。惟愛日齋叢鈔。引其中司馬光文彥博論僧換道流一事。稱爲張知甫可書。知甫不知何許人。今考書中所紀。有僕頃在京師。因幹出南薰門事。又有見海賈鬻龍涎香於明節皇后閣事。是在宣和之初。嘗官汴京。中閒復有紹興丁巳戊午紀年。及劉豫僭號中原事。則入南渡後二十餘年矣。蓋其人生於北宋末年。猶及見汴梁全盛之日。故都遺事。目擊頗詳。迨其晚歲追述爲書。不無滄桑今昔之感。故於徽宗時朝廷故實。紀錄尤多。往往意存鑑戒。其餘瑣聞佚事。爲他說家所不載者。亦多有益談資。雖詼諧神怪之說。雜廁其閒。不免失於宂雜。而案其本旨。實亦孟元老東京夢華錄之流。未嘗不可存備考覈也。其書原本已佚。今據永樂大典。收入各韻內者。採掇裒輯。共得五十條。僅編爲一卷。以存其概云。<br/>
</p></div></body>
</html>