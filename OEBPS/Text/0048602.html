<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 禮記章句 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記章句 十卷
</h2>
<!--ed:-->江蘇巡撫採進本
<p>
<!--no:-->國朝任啓運撰。啓運有周易洗心。已著錄。是編前有康熙戊戌自序。蓋其未通籍時所輯也。案禮記諸篇之分類。自劉向別錄。首肇其端。如以內則屬子法。文王世子屬世子法。曲禮少儀王制禮器玉藻深衣屬制度之類。今孔疏篇目。猶備載之。其後魏有孫炎。復改易舊本。以類相從。而唐魏徵。亦以戴記綜彙不倫。更作類禮二十篇。上之祕府。其書今皆不傳。至宋朱子。嘗與呂祖謙商訂三禮編次。欲取戴記中有關於儀禮者。附之經。其不係於儀禮者。仍別爲記。其大綱存於文集。而晚年編次儀禮經傳通解。則其條例。與前所訂又有不同。元吳澄作三禮敍錄。別投壺奔喪。補儀禮之經。冠婚鄕飲燕射聘義。爲儀禮之傳。其餘三十六篇。爲通禮者九。爲喪禮者十有一。爲祭禮者四。爲通論者十二。此則啓運是書之所本也。然啓運之意。則以朱子經傳通解一書中喪祭二禮。續諸黃氏。其於禮記不爲完書。而僞本吳澄考注。分合增減。尚多未安。惟國初芮城所定三十八篇。名禮記通識。其條分規合。遠過僞吳氏本。然於啓運之意。猶有異同。因復更其後先。補其闕略。定爲四十二篇。以大學中庸冠於首。明倫敬身立政次之。五禮又次之。樂又次之。通論又次之。其移易章次。如深衣篇全附入玉藻內。而又取少儀之句以附之。服問篇全附入小記內。檀弓則分其半。合諸問喪三年問閒傳喪服四制。而總謂之喪義。郊特牲則分其半入禮器篇內。而其半分入冠昏祭義。其餘補附參合。或章或句。尚非一處。蓋與劉向別錄之以全篇分類者。大不同矣。<br/>
</p></div></body>
</html>