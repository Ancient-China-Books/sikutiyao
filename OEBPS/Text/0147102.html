<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 至大金陵新志 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->至大金陵新志 十五卷
</h2>
<!--ed:-->兩江總督採進本
<p>
<!--no:-->元張鉉撰。鉉字用鼎。陝西人。嘗爲奉元路學古書院山長。至正初。江南諸道行御史臺諸臣。將重刊宋周應合所撰建康志。而其書終於景定中。嗣後七八十年。紀載闕略。雖郡人戚光。於至順閒。嘗修有集慶續志。而任意改竄。多變舊例。未爲詳審。復議增輯。以繼景定志之後。因聘鉉主其事。凡六閱月而書成。首爲圖考。次通紀。次世表年表。次志譜列傳。而以摭遺論辨終焉。令本路儒學雕本印行。至明嘉靖中。黃佐修南雍志。尚載有此書版一千一百六十四面。是今所流傳印本。猶出自原刻也。其書略依周志凡例。而元代故實。則本之戚光續志。及路州司縣報呈事蹟。其閒如官屬姓名。已入前志者。不復具錄。而世譜列傳。則前志所有者。仍捃載無遺。體例殊自相矛盾。又其凡例中。以戚志删去地圖。不合古義。譏之良是。至於世表年表。則地志事殊國史。原不必仿旁行斜上之法。轉使汜濫無稽。戚志删除。深合體例。鉉乃一槩訾之。亦爲失當。然其學問博雅。故薈萃損益。本末燦然。無後來地志家附會叢雜之病。其古蹟門中。所載梁始興忠武王安成康王二碑。朱彝尊皆嘗爲之跋。而不引是書爲證。豈其偶未見歟。<br/>
</p></div></body>
</html>