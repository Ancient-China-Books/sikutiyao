<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書通旨 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書通旨 六卷
</h2>
<!--ed:-->內府藏本
<p>
<!--no:-->元朱公遷撰。公遷有詩傳疏義。已著錄。是編取四書之文。條分縷析。以類相從。凡爲九十八門。每門之中。又以語意相近者。聯綴列之。而一一辨別異同。各以右明某義云云。標立言之宗旨。蓋昔程子嘗以此法教學者。而公遷推廣其意。以成是書。其閒門目旣多。閒涉冗碎。故朱彝尊經義考。謂讀者微嫌其繁。又如樊遲請學稼。不過局於末業。乃列之於異端門。與許行同譏。上士一位。中士一位。下士一位。本周室班爵之制。乃列之於士門。與處士一例。亦頗傷蹖駁。堯舜禹湯文武周公孔子孔門弟子子思孟子諸門。以人隸事。體近類書。尤爲無所發明。然於天人性命之微。道德學問之要。多能剖其疑似。詳其次序。使讀者因此證彼。渙然冰釋。要非融會貫通。不能言之成理如是也。所引諸家之說。獨稱饒魯爲饒子。其淵源蓋有自矣。明正統中。何英作詩傳疏義序。稱永樂乙酉。因閱四書通旨。而語及疏義。則是書行世。在疏義之前。顧明以來說四書者。罕見徵引。近通志堂經解。始刊行之。蓋久微而復出也。句下閒列異同。如喜怒哀樂一條。謂右以體言。而註亦曰以性言字。允執其中一條。謂右以用言。而註亦曰以事理言字。如是者不一。疑刊是書者。參校諸本。所附非公遷之舊。其出自誰手。則不可考矣。<br/>
</p></div></body>
</html>