<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 歐陽行周集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->歐陽行周集 十卷
</h2>
<!--ed:-->福建巡撫採進本
<p>
<!--no:-->唐歐陽詹撰。詹字行周。泉州人。舉進士。官至四門助教。事蹟具新唐書文藝傳。其集有大中六年李貽孫序。稱韓侍郞愈。李校書觀。洎君竝數百歲傑出。今觀詹之文。與李觀相上下。去愈甚遠。蓋此三人同年舉進士。皆出陸贄之門。竝有名聲。其優劣未經論定。故貽孫之言如此。然詹之文。實有古格。在當時纂組排偶者上。韓愈爲歐陽生哀辭。稱許甚至。亦非過情也。太原贈妓一詩。陳振孫書錄解題。力辨函髻之誣。考閩川名士傳。載詹游太原。始末甚詳。所載孟簡一詩。乃同時之所作。亦必無舛誤。又考邵博聞見後錄。載妓家至宋猶隸樂籍。珍藏詹之手迹。博嘗見之。則不可謂竟無其事。蓋唐宋官妓。士大夫往往狎游。不以爲訝。見於諸家詩集者甚多。亦其時風氣使然。固不必獎其風流。亦不必諱爲瑕垢也。惟王士禎池北偶談。摘其自誠明論。謂尹喜自明誠而長生。公孫宏自明誠而爲卿。張子房自明誠而輔劉。公孫鞅自明誠而佐嬴諸句。以爲離經畔道。則其說信然。然宋儒未出以前。學者論多駁雜。難以盡糾。亦存而不論可矣。<br/>
</p></div></body>
</html>