<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 皇淸職貢圖 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->皇淸職貢圖 九卷
</h2>
<p>
<!--no:-->乾隆十六年奉敕撰。以朝鮮以下諸外藩爲首。其餘諸藩諸蠻。各以所隸之省爲次。會聖武遠揚。戡定西域。拓地二萬餘里。河源月𩨸之外。梯航麟集。琛賮旅來。乃增繪伊犂哈薩克布魯特烏什巴達克山安集延諸部。共爲三百餘種。分圖系說。共爲七卷。告成於乾隆二十二年。迨乾隆二十八年以後。愛烏罕霍罕啓齊玉蘇烏爾根齊諸部。咸奉表入覲。土爾扈特全部自俄羅斯來歸。雲南整欠景海諸土目又相繼內附。乃廣爲續圖一卷。每圖各繪其男女之狀。及其部長屬衆衣冠之別。凡性情習俗服食好尚。罔不具載。考南史載梁武帝使裴子野撰方國使圖。廣述懷來之盛。自荒服至海表。凡二十國。張彥遠歷代名畫記。載梁元帝有職貢圖。史繩祖學齋佔畢。引李公麟云。元帝鎭荆州。作職貢圖。狀其形而識其土俗。凡三十餘國。其爲數較今所繪。不及十分之一。至山海經所載諸國。多出虛撰。概不足憑。漢書西域傳以下。史家所述。多出傳聞。核以道里山川。亦往往失實。又不及今之所繪。或奉贄貢筐。親覩其人。或伏鉞乘軺。實經其地。允攝提合雒以來。所未睹之隆軌。然伏讀御題長律。方以保泰承庥。殷殷咨儆。此景命所以重申。天聲所以益播也。自今以往。占風驗海而至者。當又不知其凡幾。珥筆之臣。且翹佇新圖之更續矣。<br/>
<!--no:--></p><blockquote>謹案此書及西域圖志。皆以紀盛德昭宣。無遠弗屆。爲亙古之所未有。西域圖志恭錄於都會郡縣類中。此則恭錄於外紀者。西域雖本外國。而列戍開屯。築城建邑。已同內地之一省。入於都會郡縣。所以著闢地之廣。彰聖武也。職貢諸方。多古來聲教所不及。重譯所未通。入於外紀。所以著格被之遠。表聖化也。<br/>
</blockquote>
</div></body>
</html>