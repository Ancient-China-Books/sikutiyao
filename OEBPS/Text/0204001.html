<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部九 兵家類 太白陰經 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部九
<!--sf:-->兵家類
</font><h2>
<!--ti:-->太白陰經 八卷
</h2>
<!--ed:-->浙江范懋柱家天一閣藏本
<p>
<!--no:-->唐李筌撰。筌里籍未詳。惟集仙傳稱其仕至荊南節度副使仙州刺史。著太白陰經。又神仙感遇傳。曰筌有將略。作太白陰符十卷。入山訪道。不知所終。太白陰符。當卽此書。傳寫譌一字也。考唐書藝文志。宋史藝文志。皆云太白陰經十卷。而此本止八卷。疑非完帙。然核其篇目。始於天地陰陽險阻。終於雜占。首尾完具。又似無所闕佚。殆後人傳寫。有所合併。故卷數不同歟。兵家者流。大抵以權謀相尚。儒家者流。又往往持論迂闊。諱言軍旅。蓋兩失之。筌此書。先言主有道德。後言國有富強。內外兼修。可謂持平之論。其人終於一郡。其術亦未有所試。不比孫吳穰苴李靖諸人。以將略表見於後世。然杜佑通典兵類。取通論二家。一則李靖兵法。一卽此經。其攻城具篇。則取爲攻城具。守城具篇。築城篇。鑿濠篇。弩臺篇。烽燧臺篇。馬鋪土河篇。游奕地聽篇。則取爲守拒法。水攻具篇。則取爲水戰具。濟水具篇。則取爲軍行渡水。火攻具篇。火戰具篇。則取爲火兵。井泉篇。則取爲識水泉。宴娛音樂篇。則取爲聲感人。是佑之採用此書。與李靖之書無異。其必有以取之矣。靖之兵法。宋時已殘闕舛譌。阮逸所傳。又亂以僞本。筌此經至今猶存。惟篇首陰陽總序。及天地無陰陽篇。有錄無書。不知佚於何時。今則無從校補矣。<br/>
</p></div></body>
</html>