<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩傳通釋 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩傳通釋 二十卷
</h2>
<!--ed:-->內府藏本
<p>
<!--no:-->元劉瑾撰。瑾字公瑾。安福人。其學問淵源。出於朱子。故是書大旨在於發明集傳。與輔廣詩童子問相同。陳啓源作毛詩稽吉編。於二家多所駁詰。然廣書皆循文演義。故所駁惟訓解之辭。瑾書兼辨訂故實。故所駁多考證之語。如注何彼襛矣。以齊桓公爲襄公之子。注魏風。以魏爲七國之魏。注陟岵。謂毛傳先出。爾雅後出。注綢繆。謂心宿之象。三星鼎立。注鹿鳴之什。謂上下通用。止小雅二南。其大雅獨爲天子之樂。注節南山。以家父卽春秋之家父。師尹卽春秋之尹氏。<span class="jiazhu">案此項安世之說。見朱善詩解頤。瑾襲之而隱其名也。</span>注楚茨。誤讀鄭康成玉藻注。以楚茨爲卽采齊。注甫田。誤讀毛傳車梁。以爲卽小戎之梁輈。注殷武。杜撰殷廟之昭穆。及祧廟世次。皆一經指摘。無可置辭。故啓源譏胡廣修詩經大全。收瑾說太濫。<span class="jiazhu">案大全卽用瑾此書爲藍本。故全用其說。啓源未以二書相較。故有此語。謹附訂於此。</span>然徴實之學不足。而研究義理。究有淵源。議論亦頗篤實。於詩人美刺之旨。尚有所發明。未可徑廢。至周頌豐年篇。朱子詩辨說既駁其誤。而集傳乃用序說。自相矛盾。又三夏見於周禮呂叔玉注。以時邁執競思文當之。朱子既用其說。乃又謂成康是二王諡。執競是昭王後詩。則不應篇名先見周禮。瑾一一回護。亦爲啓源所糾。然漢儒務守師傳。唐疏皆遵注義。此書既專爲朱傳而作。其委曲遷就。固勢所必然。亦無庸過爲責備也。<br/>
</p></div></body>
</html>