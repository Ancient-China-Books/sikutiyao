<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋左氏傳續說 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋左氏傳續說 十二卷
</h2>
<!--ed:-->永樂大典本
<p>
<!--no:-->宋呂祖謙撰。是編繼左氏傳說而作。以補所未及。故謂之續說。久無傳本。今見於永樂大典者。惟自僖公十四年秋八月。至三十三年。襄公十六年夏。至三十一年。舊本闕佚。無足采錄。其餘則首尾完具。以傳文次第排比之。仍可成帙。其中如臾騈送狐射姑之帑。孟獻子愛公孫敖二子兩條。俱以博議所云爲非是。則是書當成於晚年矣。其體例主於隨文解義。故議論稍不如前說之闊大。然於傳文所載。闡發其蘊。竝抉摘其疵。如所謂左氏有三病。不明君臣大義。一也。好以人事附會災祥。二也。記管晏事則盡精神。說聖人事便無氣象。三也云云。雖亦沿宋儒好軋先儒之習。然實頗中其失。至於朝祭軍旅官制賦役諸大典。及晉楚興衰列國向背之事機。詮釋尤爲明暢。惟子服景伯。系本桓公。而以爲出自襄公。稍爲譌舛耳。蓋祖謙邃於史事。知空談不可以說經。故研究傳文。窮始末以核得失。而不倡廢傳之高論。視孫復諸人。其學爲有據多矣。<br/>
</p></body>
</html>