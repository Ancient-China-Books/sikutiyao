<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 六書例解 一卷 坿六書雜說 一卷 坿八分書辨 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->六書例解 一卷
<!--st:--><font size="-1">坿</font>六書雜說 一卷
<!--st:--><font size="-1">坿</font>八分書辨 一卷
</h2>
<!--ed:-->浙江巡撫採進本
<p>
<!--no:-->國朝楊錫觀撰。是書首冠黃之雋篆學三書序。蓋鍚觀嘗作秦篆韻編正字啓蒙短箋二書。與此書爲三也。書凡六篇。分論六書。以鄭元注周禮。六書以象形爲首。失制字之序。改從許愼說文之次。首以指事。其論指事。謂有籠統言之者。有指其一點一畫言之者。其論象形。謂小篆日月作〓〓。已不知古文之作〓〓。又謂凡字之从舟旁者。皆當改爲月旁。以象倉限。其論形聲。謂爲因形而附聲。不取周禮注諧聲之說。併謂三百篇之韻。皆不足據。其論會意。列字至三百之多。至謂冥下从六。乃取六爲老陰。名上从夕。爲陰晦之義。其論轉注。則從許愼之說而廣之。一爲意可相通。老字轉爲耆壽之類。一爲兩字相反。如可轉爲叵。正轉爲乏。與半木爲片。連水爲川之類。一爲展轉注釋而後可通。如元轉爲仁。仄轉爲丸之類。其論假借。極論隸書之非。併經典通用之字。如恭作共。齋作齊。而作如者。皆斥爲乖謬。大抵陽尊許愼說文。而陰以魏校六書精蘊爲藍本。故於制字之義。多所未明。其六書雜記。論六書分界。亦多強生辨別。至八分書說一卷。申歐陽修洪适之說。以八分爲隸。而謂今之楷書爲八分。引據牽合。亦失於考證也。<br/>
</p></body>
</html>