<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十七 類書類存目一 永樂大典 二萬二千八百七十七卷 目錄 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->永樂大典 二萬二千八百七十七卷
<!--ti:-->目錄 六十卷
</h2>
<!--ed:-->翰林院藏本
<p>
<!--no:-->明永樂元年七月奉敕撰。二年十一月奏進。賜名文獻大成。總其事者爲翰林院學士兼右春坊大學士解縉。與其事者凡一百四十七人。旣而以所纂尚多未備。復命太子少保姚廣孝。刑部侍郞劉季篪。與縉同監修。而以翰林學士王景。侍讀學士王達。國子祭酒胡儼。司經局洗馬楊博。儒士陳濟爲總裁。以翰林侍讀鄒輯。修撰王襃梁潛吳溥李貫楊覯曾棨。編修朱紘檢討王洪蔣驥潘畿王偁蘇伯厚張伯潁。典籍梁用行。庶吉士楊相。左春坊左中允尹昌隆。宗人府經歷高得晹。吏部郞中葉砥。山東按察使僉事晏璧爲副總裁。與其事者凡二千一百六十九人。於永樂五年十一月奏進。改賜名曰永樂大典。<span class="jiazhu">案以上俱見明實錄。</span>併命復寫一部。鋟諸梓。以永樂七年十月迄工。<span class="jiazhu">案事見明趙友同存軒集送禮部員外郞劉公復命序。</span>後以工費浩繁而罷。<span class="jiazhu">案事見舊京詞林志。</span>定都北京以後。移貯文樓。<span class="jiazhu">案文樓卽今之宏義閣。</span>嘉靖四十一年。選禮部儒士程道南等一百人。重錄正副二本。命高拱張居正校理。<span class="jiazhu">案事見明實錄。</span>至降慶初告成。仍歸原本於南京。<span class="jiazhu">案事見舊京詞林志。</span>其正本貯文淵閣。副本別貯皇史宬。<span class="jiazhu">案事見春明夢餘錄。</span>明祚旣傾。南京原本。與皇史宬副本竝燬。今貯翰林院庫者。卽文淵閣正本。僅殘闕二千四百二十二卷。顧炎武日知錄。以爲全部皆佚。蓋傳聞不確之說。書及目錄。共二萬二千九百三十七卷。與原序原表竝合。明實錄作二萬二千二百一十一卷。明史藝文志作二萬二千九百卷。亦字畫之誤也。考明實錄載成祖諭解縉等。稱嘗觀韻府回溪二書。<span class="jiazhu">案回溪謂回溪史韻也。</span>事雖有統。而採摘不廣。紀載太略。爾等其如朕意。凡書契以來經史子集百家之書。至於天文地志陰陽醫卜僧道技藝之言。備輯爲一書。無厭浩繁云云。故此書以洪武正韻爲綱。全如韻府之體。其每字之下。詳列各種書體。亦用顏眞卿韻海鏡源之例。惟其書割裂龐雜。漫無條理。或以一字一句分韻。或析取一篇。以篇名分韻。或全錄一書。以書名分韻。與卷首凡例。多不相應。殊乖編纂之體。疑其始亦如韻府之體。但每條備具始末。比韻府加詳。今每韻前所載事韻。其初稾也。繼以急於成書。遂不暇逐條採掇。而分隸以篇名。旣而求竣益迫。更不暇逐篇分析。而分隸以書名。故參差無緒。至於如此。然元以前佚文祕典。世所不傳者。轉賴其全部全篇收入。得以排纂校訂。復見于世。是殆天佑斯文。姑假手於解縉姚廣孝等。俾彙存古籍。以待聖朝之表章。有莫知其然而然者。正不必以潦草追咎矣。今仰蒙指授。裒輯成編者。凡經部六十六種。史部四十一種。子部一百三種。集部一百七十五種。共四千九百四十六卷。菁華已採。糟粕可捐。原可置不復道。然蒐羅編輯。亦不可沒其創始之功。故附存其目。併具載成書之始末。俾來者有考焉。<br/>
</p></div></body>
</html>