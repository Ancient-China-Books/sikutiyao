<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 止堂集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->止堂集 二十卷
</h2>
<!--ed:-->永樂大典本
<p>
<!--no:-->宋彭龜年撰。龜年字子壽。淸江人。乾道五年進士。歷官煥章閣待制。知江陵府。遷湖北安撫使。坐事落職。尋復官。以寶謨閣待制致仕。卒諡忠肅。事蹟宋史本傳。龜年官右史時。面折廷諍。劘切人主。有古直臣之風。集中所存奏疏劄子。尚五十五篇。敷陳明確。多關於國家大計。其論光宗不朝重華宮疏。凡三四上。至於伏地叩額。血漬甃甓。光宗亦爲之感動。又嘗事寧宗於藩邸。有舊學之恩。卽位後數進讜言。拳拳懇到。因風雷示變。極陳小人之竊權。及朱子以論韓𠈁冑被絀。龜年又上疏請與同斥。今諸疏竝在集中。其嚴氣正性。凜然猶可想見。史稱其學識正大。議論簡直。善惡是非。辨析甚嚴。故生平雖不以文章名。而懇惻之忱。與剛勁之氣。浩然直達。語不求工而自工。固非鞶帨爲文者。所得絜其長短也。宋史藝文志載其集四十七卷。世久失傳。今從永樂大典所載。益以歷代名臣奏議所錄。共得文二百二十三首。詩二百二十首。依類編次。釐爲二十卷。雖得諸殘闕之餘。而其一生建白。史所未盡載者。已略具於是。傳龜年之文。益足傳龜年之人矣。<br/>
</p></body>
</html>