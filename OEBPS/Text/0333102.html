<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 鄮峯眞隱漫錄 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->鄮峯眞隱漫錄 五十卷
</h2>
<!--ed:-->浙江范懋柱家天一閣藏本
<p>
<!--no:-->宋史浩撰。浩有尚書講義。已著錄。其集見於陳振孫書錄解題宋史藝文志者。皆五十卷。此本卷數竝合。而目錄別爲三卷。首題門人周鑄編。則猶宋時刊行舊式也。浩事孝宗於潛邸。隆興淳熙中。兩爲宰揆。沒後至配享廟庭。其推轂善類。寬厚不爭。亦頗爲世所稱許。當孝宗任張浚銳意用兵。浩獨以爲不然。遂以論劾罷去。元代史臣作浩傳贊。亦頗詆其不能贊襄恢復之謀。今考集中。如論山東未可用兵。論歸正人。論未可北伐回奏條具弊事諸劄子皆極言李顯忠邵宏淵之輕脫寡謀。不宜輕舉。而欲練士卒積資糧。以蓄力於十年之後。旣而淮西奔潰。其言竟驗。不可爲非老成謀國之見。雖厥後再秉國政。亦未能收富強之效。以自踐其言。而量力知難。其初說固有未可深議者。至本傳稱浩因專對。請於普安恩平二王內擇立一人爲皇子。高宗亟稱爲有用之才。而集中論對有司不能推廣恩意劄子。下註云。見知高宗。只因此劄子。事當在請定繼嗣之先。而本傳顧未乏及。集爲門弟子編排。所言當必有據。是亦足與史相參考也。集凡詩五卷。雜文三十九卷。詞曲四卷。末二卷爲童丱須知。分三十章。所言皆治家修身之道。而諧以韻語。乃錄之家塾。以訓子孫者。自署辛丑爲淳熙八年。蓋其罷官以少傅侍經筵時所著云。<br/>
</p></div></body>
</html>