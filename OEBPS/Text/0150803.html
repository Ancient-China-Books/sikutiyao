<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 桂勝 十六卷 附桂故 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->桂勝 十六卷
<!--st:--><font size="-1">附</font>桂故 八卷
</h2>
<!--ed:-->浙江鮑士恭家藏本
<!--ed:-->兩淮鹽政採進本
<p>
<!--no:-->明張鳴鳳撰。鳴鳳有西遷註。已著錄。是二書竝成於萬歴癸丑。桂勝序題五月六日。桂故序題七月朔。劉繼文序。稱前十六卷爲桂勝。志桂概也。後八卷爲桂故。志故實也。鳴鳳桂勝自序。亦稱外桂故八卷。用輔以行。桂故自序。稱余志桂勝。竊迹前事云云。則二書相因而作。實一書也。桂勝以山水標目。各引證諸書敍述於前。卽以歴代詩文附本條下。而於石刻題名之類。搜采尤詳。又隨事附以考證。多所訂正。後董斯張吳興備志。朱彝尊日下舊聞。卽全仿其體例。於地志之中。最爲典雅。桂故分郡國官名先政先獻游寓雜志六門。郡國考歴代沿革。詳列史志。辨今之桂林。非古之桂林。官名則臚擧歴代之制。蓋疆域明則先獻有所斷限。職制明則先政有所徵驗。乃不至如他志書人物名宦。附會牽合。故以冠於首也。其先政先獻。人各爲傳。大抵鎔鑄舊文。翦裁蔓語。務取其有關是土。而不濫渉其生平。又多採金石之文。不盡取諸史籍。故其辭簡而不支。博而有據。其游寓雜志。亦多據題名碑碣。姓名年月。歴歴可稽。在明代輿記之中。於康海武功志。韓邦靖朝邑志外。自爲別調。可以鼎立而三。他家莫之逮也。二書所載。皆止於南宋。蓋年遠者易湮。時近者易濫。詳人所略。略人所詳。其書乃博贍而有體。是又鳴鳳創例之微意歟。<br/>
</p></div></body>
</html>