<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 東維子集 三十卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->東維子集 三十卷
<!--ti:-->附錄 一卷
</h2>
<!--ed:-->浙江孫仰曾家藏本
<p>
<!--no:-->元楊維楨撰。維楨有春秋合題著說。已著錄。此其初刊詩文集也。維楨以詩文奇逸。凌跨一時。此編乃錄文二十八卷。詩僅兩卷。又以雜文六篇足之。蓋以文爲主。詩特附行耳。朱國楨湧幢小品。載王彝嘗詆維楨爲文妖。今觀所傳諸集詩歌樂府。出入於盧仝李賀之閒。奇奇怪怪。溢爲牛鬼蛇神者。誠所不免。至其文則文從字順。無所謂翦紅刻翠。以爲塗飾。聱牙棘口。以爲古奧者也。觀其於句讀疑似之處。必㫄注一句字。使讀者無所岐誤。此豈故爲險僻。欲使人讀不可解者哉。其作鹿皮子文集序。曰盧殷之文凡千餘篇。李礎之詩凡八百篇。樊紹述著樊子書六十卷。雜詩文凡九百餘篇。今皆安在哉。非其文不傳也。言龐義淫。非傳世之器也。孔孟而下。人樂傳其文者。屈原荀況董仲舒司馬遷。又其次王通韓愈歐陽修周敦頤蘇洵父子。我朝則姚公燧虞公集吳公澄李公孝光。凡此十數君子。其言皆高而當。其義皆奧而通也。觀其所論。則維楨之文。不得概以妖目之矣。陶宗儀輟耕錄。載維楨辨統論一篇。大旨謂元繼宋而不繼遼金。此集不載此篇。未喻其故。今恭奉諭旨。補入集內。蓋維楨雖反顏吠主。罪甚揚雄。而其言可採。則不以其人廢之。仰見聖人衮鉞之公。上超萬古。非儒生淺見之能窺也。<br/>
</p></div></body>
</html>