<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 三魚堂四書大全 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->三魚堂四書大全 四十卷
</h2>
<!--ed:-->通行本
<p>
<!--no:-->國朝陸隴其編。隴其有古文尚書考。已著錄。初明永樂閒胡廣等奉詔撰四書大全。陰據倪士毅舊本。潦草成書。而又不善於剽竊。龐雜割裂。痕蹟顯然。雖有明二百餘年。懸爲功令。然講章一派。從此而開。庸陋相仍。遂似朱子之書。專爲時文而設。而經義於是遂荒。是編取胡廣書。除其煩複。刊其舛謬。又採蒙引存疑淺說諸書之要。以附益之。自較原本爲差勝。然終未能盡廓淸也。其初稾成於康熙辛酉。前有自序。尚歉然以爲未定。及晚年輯困勉錄。復取是書。互相參考。別以朱筆點次。乃成定本。然未及重爲之序。故其門人席永恂侯銓王前席等校刊之時。仍以原序冠卷端。實則序在前而書在後也。大學中庸幷載或問。亦仍大全之舊。卷末附載王應麟論語孟子考異。不知何人採摭困學紀聞爲之。非應麟原有是書也。<br/>
</p></div></body>
</html>