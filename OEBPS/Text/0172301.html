<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 萬壽盛典 一百二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->萬壽盛典 一百二十卷
</h2>
<p>
<!--no:-->康熙五十二年三月。恭逢聖祖仁皇帝六旬萬壽。內直諸臣所纂錄也。凡六門。一曰宸藻。分詔諭爲一卷。御製詩文賦頌爲一卷。二曰聖德。分孝德謙德保泰教化四目。三曰典禮。分朝賀鑾儀祭告頒詔養老大酺六目。四曰恩賚。分宗室外藩臣僚耆舊蠲賦開科賞兵恤刑八目。五曰慶祝。則有圖有記。以及名山祝釐。諸臣朝貢之儀備列焉。六曰歌頌。則內外祝釐之詞。靡不採錄焉。仰惟我聖祖仁皇帝德盛道隆。福祚悠久。其時臣民。泳涵醲化。敷天率土。普洽懽心。衢歌巷舞之盛。實爲從古所未有。而伏讀詔諭。每以萬姓安。天下福。爲兢兢。是書之成。非徒以紀昇平之鉅典。正可以俾萬世臣民。仰見至聖持盈保泰之盛心。爲景命延洪之大本也。書中圖二卷。於遐邇臣庶迎鑾呼祝之儀。纖悉具備。亦自有圖繪以來所罕覯。其稾本初爲宋駿業所創。後王原祁等重加修潤而成。一展卷而閭閻殷阜之象。童叟歡躍之忱。恍若目接而身遇之。今悉依原本鉤摹。故幅度視他卷稍贏焉。<br/>
</p></div></body>
</html>