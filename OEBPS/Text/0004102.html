<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 周易要義 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三
<!--sf:-->易類三
</font><h2>
<!--ti:-->周易要義 十卷
</h2>
<!--ed:-->副都御史黃登賢家藏本
<p>
<!--no:-->宋魏了翁撰。了翁字華父。號鶴山。臨邛人。慶元五年進士。官至資政殿大學士。參知政事。僉書樞密院事。事蹟具宋史本傳。了翁以說經者但知誦習成言。不能求之詳博。因取諸經註疏之文。據事別類而錄之。謂之九經要義。此其中之第一部也。方回桐江集。有周易集義跋。載了翁嘗言辭變象占。易之綱領。而繇彖象爻之辭。畫爻位虚之別。互反飛伏之說。乘承比應之例。一有不知。則義理闕焉。蓋其大旨主於以象數求義理。折衷於漢學宋學之閒。故是編所錄。雖主於註疏釋文。而採掇謹嚴。別裁精審。可謂翦除支蔓。獨擷英華。王褘雜說云。孔穎達作九經正義。往往援引緯書之說。歐陽公常欲刪而去之。其言不果行。迨鶴山魏氏作要義。始加黜削。而其言絶焉。則亦甚與以廓淸之功矣。明萬歷中張萱重編內閣書目。載九經要義。尚存儀禮七冊。禮記三冊。周易二冊。尚書一冊。春秋二冊。論語二冊。孟子二冊。又類目六卷。本共爲一編。今諸經或存或佚。不能復合。故今以世有傳本者。各著於錄。朱彝尊經義考。羣經類中。載九要經要義二百六十三卷。註曰分見各經。然各經皆載要義。而易類則但據宋志截了翁周易集義六十四卷。不載此書。似乎卽以集義爲要義。考方回周易集義跋。曰鶴山先生謫靖州。取諸經註疏摘爲要義。又取濓洛以來諸大儒易說。爲周易集義。則爲二書審矣。<br/>
</p></body>
</html>