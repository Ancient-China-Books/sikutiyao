<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 中說 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->中說 十卷
</h2>
<!--ed:-->副都御史黃登賢家藏本
<p>
<!--no:-->舊本題隋王通撰。唐志文中子中說五卷。通考及玉海。則作十卷。與今本合。凡十篇。末附序文一篇。及杜淹所撰文中子世家一篇。通子福畤。錄唐太宗與房魏論禮樂事一篇。通弟績與陳叔達書一篇。又錄關子明事一篇。卷末有阮逸序。又有福畤貞觀二十三年序。晁公武郡齋讀書志。嘗辨通以開皇四年生。李德林以開皇十一年卒。通方八歲。而有德林請見歸援琴鼓蕩之什。門人皆沾襟事。關朗以太和丁巳見魏孝文帝。至開皇四年通生。已相隔一百七年。而有問禮於朗事。薛道衡以仁壽二年出爲襄州總管。至煬帝卽位始召還。又隋書載道衡子收。初生卽出繼族父儒。及長不識本生。而有仁壽四年。通在長安見道衡。道衡語其子收事。洪邁容齋隨筆。又辨唐書載薛收以大業十三年歸唐。而世家有江都難作。通有疾。召薛收共語事。王應麟困學記聞。亦辨唐會要載武德元年五月。始改隋太興殿爲太極殿。而書中有隋文帝召見太極殿事。皆證以史傳。牴牾顯然。今考通以仁壽四年。自長官東歸河汾。卽不復出。故世家亦云大業元年一徵又不至。而周公篇內。乃云子遊太樂。聞龍舟五更之曲。阮逸註曰。太樂之署煬帝將遊江都。作此曲。隋書職官志曰。太常寺有太樂署。是通於大業末年。復至長安矣。其依託謬妄。亦一明證。考楊炯集。有王勃集序。稱祖父通。隋秀才高第。蜀郡司戶書佐。蜀王侍讀。大業末。退講藝於龍門。其卒也。門人諡之曰文中子。炯爲其孫作序。則記其祖事必不誤。杜牧樊川集。首有其甥裴延翰序。亦引文中子曰。言文而不及理。王道何從而興乎二語。亦與今本相合。知所謂文中子者。實有其人。所謂中說者。其子福郊福畤等纂述遺言。虛相夸飾。亦實有其書。第當有唐開國之初。明君碩輔不可以虛名動。又陸德明孔穎達賈公彥諸人。老師宿儒。布列館閣。亦不可以空談惑。故其人其書皆不著於當時。而當時亦無斥其妄者。至中唐以後。漸遠無徵。乃稍稍得售其欺耳。宋咸必以爲實無其人洪邁必以爲其書出阮逸所撰。誠爲過當。講學家或竟以爲接孔顏之傳。則傎之甚矣。據其僞迹炳然。誠不足採。然大旨要不甚悖於理。且摹擬聖人之語言。自揚雄始。猶未敢冒其名。摹擬聖人之事蹟。則自通始。乃併其名而僭之。後來聚徒講學。釀爲朋黨。以至禍延宗社者。通實爲之先驅。坤之初六履霜堅冰。姤之初六繫於金柅。錄而存之。亦足見儒風變古。其所由來者漸也。<br/>
</p></body>
</html>