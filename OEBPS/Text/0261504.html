<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十五 雜家類存目二 甘露園長書 六卷 短書 十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->甘露園長書 六卷
<!--ti:-->短書 十一卷
</h2>
<!--ed:-->江西巡撫採進本
<p>
<!--no:-->明陳汝錡撰。汝錡字伯容。高安人。嘉靖中由貢生官建陽縣訓導。是編前有自序。云文之有首尾稍紆徐曲折者爲長書。其邊幅稍狹。辭不加純緣。若語錄說家之類者爲短書。題曰甘露園。從所居也。長書於經史及古今人物。各爲論一篇。大約多縱橫之辭。持論亦多紕繆。如論宋和義。謂李通歸附韓常王鎮崔親慶輩乞降。皆烏珠<span class="jiazhu">案烏珠原作兀朮。今改正。</span>陰指使之。而岳飛不悟。偶以班師故不輿尸返耳。又斥胡銓封事。爲欲使其君爲無父無母之人。又論張巡遮蔽江淮。食人以守。死不爲功。至力爲王安石辨寃。作史謗一十九條。其中如辨安石排藤甫貶呂公著。皆引東軒筆錄以證之。考魏泰爲曾布婦弟。傾險無行。所作東軒筆錄。與碧雲騢。皆黨邪醜正。顚倒是非。可據以爲公論乎。短書尤義論多而考證少。亦閒記時事。大致失之佻巧。已開屠隆陳繼儒等小品風氣。其論入定苦行諸條。則全入於外道。更篤輪迴之說。歷引古事以證。且謂劉基爲北斗六星。王守仁爲南安上座。殊屬荒渺不經。至謂嘗至法雲寺。見阿羅漢像。一一如舊相識。一僧在㲤知其意。謂爾原此會中人。遂悟平生因緣云云。尤恍惚不足詰。初見從子兵部侍郎邦瞻取短書。汰其十一刊行。後其同里劉願人。以邦瞻所删過甚。又據原本增刊之。願人刻書凡例曰。司馬公刻短書。删有十之一。余細細求之。大都司馬公瞻較小耳。其瞻之小。以官之大也云云。可謂悍然無忌矣。<br/>
</p></div></body>
</html>