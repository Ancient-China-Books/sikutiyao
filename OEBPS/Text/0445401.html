<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 山中白雲詞 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->山中白雲詞 八卷
</h2>
<!--ed:-->江蘇巡撫採進本
<p>
<!--no:-->宋張炎撰。炎字叔夏。號玉田。又號樂笑翁。循王張俊之五世孫。家於臨安。宋亡後潛跡不仕。縱遊浙東西。落拓以終。平生工爲長短句。以春水詞得名。人因號曰張春水。其後編次詞集者。卽以此首壓卷。倚聲家傳誦至今。然集中他調。似此者尚多。殆如賀鑄之稱梅子。偶遇品題。便爲佳話耳。所長實不止此也。炎生於淳祐戊申。當宋邦淪覆。年已三十有三。猶及見臨安全盛之日。故所作往往蒼涼激楚。卽景抒情。備寫其身世盛衰之感。非徒以翦紅刻翠爲工。至其研究聲律。尤得神解。以之接武姜夔。居然後勁。宋元之閒。亦可謂江東獨秀矣。炎詞世鮮完帙。此本乃錢中諧所藏。猶明初陶宗儀手書。康煕中錢塘龔翔麟。始爲傳寫授梓。後上海曹炳。曾又爲重刊。舊附樂府指迷一卷。今析出別著於錄。其仇遠原序。鄭思肖原跋。及戴表元送炎序。則仍竝錄之。以存其舊焉。<br/>
</p></body>
</html>