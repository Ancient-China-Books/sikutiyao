<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->子部十七
<!--sf:-->天文算法類存目
</font><h2>
<!--ti:-->句股述 二卷
</h2><p>
<!--no:-->國朝陳訏撰。訏有句股引蒙。已著錄。因其中和較之法未備。復述此以舉其概。前有黃宗羲序。頗稱道之。然和較一法。自李冶顧應祥唐順之李之藻等。相繼闡譯成書。至今殆無遺蘊。學者苟能遵守成法。觸類而引伸之。自可得其會通。若不遡本原。而徒以耳食師心。自矜創獲。則去之益遠。如是書較求股弦一條。附論謂句積中除較積。所餘必合股積之半。不知股積可容句積。句積必不能容股積。不當強合其半。又和求股弦一條。附論謂句弦和積。必四倍於股積。不知句弦和積中。有股積一。句積二。句乘弦積二。亦不能強之爲四。其意不過用句股弦之數參合而得。設遇句股修廣不齊。則不特於理難通。卽於數亦斷不能脗合矣。
</p><br/></div></body></html>