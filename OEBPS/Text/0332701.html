<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 鄭忠肅奏議遺集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->鄭忠肅奏議遺集 二卷
</h2>
<!--ed:-->江蘇巡撫採進本
<p>
<!--no:-->宋鄭興裔撰。興裔字光錫。初名興宗。顯肅皇后外家三世孫。由成忠郞歷官江東路鈐轄。遷均州防禦使保靜軍節度使。召領內祠武康軍節度使。贈太尉。諡忠肅。是集所錄多奏疏表狀。其記序辨跋諸雜著。則閒附數篇。其中如請起居重華宮。及論淮西荒政諸疏。詞意剴摯。他如蠲緡錢禁改鈔論折帛錢諸奏。所列紹興閒一切弊政。皆宋史食貨志。及文獻通考所未載。亦足補史志之闕。又紀淳化閣帖之摹搨傳寫。與黃伯思互有異同。辨瓊花之復榮。較周必大玉蕊辨證。更爲詳贍。亦考據者所不廢矣。書錄解題。及宋史藝文志。皆不著錄。蓋其裔孫所裒輯。出於南宋之後。錄之亦足徵宋代故實之一二焉。<br/>
<!--no:--></p><blockquote>案此編雖以奏議爲名。實則裒輯雜文。共爲一集。故錄之別集類中。<br/>
</blockquote>
</div></body>
</html>