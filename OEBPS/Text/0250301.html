<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 義府 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->義府 二卷
</h2>
<!--ed:-->安徽巡撫採進本
<p>
<!--no:-->國朝黃生撰。生有字詁。已著錄。此書皆考證劄記之文。上卷論經。下卷論諸史諸子諸集。附以趙明誠金石錄。洪适隸釋。酈道元水經注。所載古碑陶宏景周子良冥通記訓詁以別教之書綴之卷末。示外之之意焉。生於古音古訓。皆考究淹通。引據精確。不爲無稽臆度之談。如據說文辨周禮毨毨。正賈公彥丁度之誤。引賈誼論陳琳檄。證尚書漂杵爲漂樐。引爾雅證禮記鄭注烹魚去乙誤。引呂覽證朱襮非朱領。引檀弓彌牟爲木。證勃鞮爲披。引左傳及詩序。證檀弓請庚之庚訓道路。引唐書廉訪。證周官六計之廉訓察。引吳越春秋。證鄂不卽鄂跗。引左傳證出於其類之出訓產。引周禮載師閭師。證夫布里布爲二事。引詩王風。證孟子施施。引左傳劉子語證司中。引繫辭證信信當讀申。引禮記稱說命爲兌命解行路兌矣當訓說。引漢書證志微噍殺當爲纖微憔悴。引周頌爾雅證鄭衆解牘應雅之譌。引爾雅證終軍許愼解豹文鼠之所以異。引後漢書李膺傳。證師古解軒中之譌。引孝經疏證後漢書辜較估較辜榷酤榷之義。引史記貨殖傳證刁悍當爲雕悍。引潛夫論證關龍卽豢龍。引莊子證列子蕉鹿之蕉爲樵。引世說註證苟艼卽酩酊。皆根柢訓典。鑿鑿可憑。至於引莊子斷在溝中解斷斷。引王莽傳謂靑蠅蒼蠅當作䵷。引國策解氓爲流民。引易奇偶證奇貨。閒有穿鑿附會。又哉才通用。引顏眞卿碑。不引孝古圖。昌榮肉飛。引世說。不引吳越春秋。所許通用。引顏師古漢書注。不引世說。九德。引三國志注。不引國語。登時。引集異記。不引焦仲卿妻詩。亦有失之眉睫之前者。然小小疎舛。不足爲累。雖篇帙無多。其可取者。要不在方以智通雅下也。<br/>
</p></div></body>
</html>