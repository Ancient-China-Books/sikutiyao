<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 刋正九經三傳沿革例 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->刋正九經三傳沿革例 一卷
</h2>
<!--ed:-->兩江總督採進本
<p>
<!--no:-->宋岳珂撰。珂字肅之。號倦翁。湯陰人。居於嘉興。鄂忠武王飛之孫。敷文閣待制霖之子也。官至戶部侍郞。淮東總領制置使。宋時九經刋版。以建安余氏。興國于氏。二本爲善。廖剛又釐訂重刻。當時稱爲精審。珂復取廖本九經。增以公穀二傳。及春秋年表。春秋名號歸一圖二書。校刋於相臺書塾。竝述校刋之意。作總例一卷。余仁仲左傳字辨。嘗論其誤以杜註不皆與今說詩者同。倒寫爲皆不與今說詩者同。則尚見原刻。今則諸經印本。率已罕傳。僅王弼易註。有翻刻之本。已失其眞。春秋年表。及名號歸一圖。有重刻之本。亦頗非其舊。惟此總例一卷。尚行於世。其目一曰書本。二曰字畫。三曰註文。四曰音釋。五曰句讀。六曰脫簡。七曰考異。皆參訂同異。考證精博。釐舛辨疑。使讀者有所據依。實爲有功於經學。其論字畫一條。酌古準今。尤屬通人之論也。<br/>
</p></div></body>
</html>