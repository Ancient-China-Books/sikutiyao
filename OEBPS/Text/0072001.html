<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部三十五
<!--sf:-->四書類一
</font><h2>
<!--ti:-->尊孟辨 三卷
<!--ti:-->續辨 二卷
<!--ti:-->別錄 一卷
</h2><p>
<!--no:-->宋余允文撰。允文字隱文。建安人。陳振孫直齋書錄解題。載是書卷數。與今本合。朱彝尊經義考。僅云附載朱子全集中。而條下註闕字。蓋自明中葉以後。已無完本矣。今考永樂大典所載。凡辨司馬光疑孟者十一條。附史剡一條。辨李覯常語者十七條。鄭厚叔藝圃折衷者十條。續辨。則辨王充論衡刺孟者十條。辨蘇軾論語說者八條。此後又有原孟三篇。總括大意。以反覆申明之。其尊孟辨。及續辨別錄之名。亦釐然其有條理。蓋猶完書。今約略篇頁。以尊孟辨爲三卷。續辨爲二卷。別錄爲一卷。冠原序於前。而繫朱子讀余氏尊孟辨說於後。首尾完具。復還舊觀。亦可謂久湮復顯之祕帙矣。考朱子集中。有與劉共父書。稱允文干預宋家產業。出言不遜。恐引惹方氏。復來生事。令陳吳二婦作狀。經府告之。則允文蓋武斷於鄉里者。其人品殊不足重。又周密癸辛雜識。載晁說之著論非孟子。建炎中宰相進擬除官。高宗以孟子發揮王道。說之何人。乃敢非之。勒令致仕。然則允文此書。其亦窺伺意旨。迎合風氣而作。非眞能闢邪衞道者歟。然當羣疑蠭起之日。能別白是非而定一尊。於經籍不爲無功。但就其書而觀。固卓然不磨之論也。
</p><br/></div></body></html>