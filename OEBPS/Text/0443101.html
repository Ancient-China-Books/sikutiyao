<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->石林詞 一卷
</h2><p>
<!--no:-->宋葉夢得撰。夢得有春秋傳。已著錄。是編陳振孫書錄解題作一卷。與今本同。卷首有關注序。稱其兄望功。元符中爲鎭江掾。夢得爲丹徒尉。得其小詞爲多。味其詞婉麗有溫李之風。晚歳落其華而實之。能於簡淡時出雄傑。合處不減靖節東坡云云。考倚聲一道。去古詩頗遠。集中亦惟念奴嬌故山漸近一首。雜用陶濳之語。不得謂之似陶。注所擬殊爲不類。至於雲峰横起一首。全仿蘇軾大江東去。并卽參用其韻。又鷓鴣天一曲靑山後闋。且直用軾詩語足成。是以舊刻頗有與東坡詞彼此混入者。則注謂夢得近於蘇軾。其說不誣。夢得著石林詩話。主持王安石之學。而陰抑蘇黃。頗乖正論。乃其爲詞。則又挹蘇氏之餘波。所謂是非之心。有終不可澌滅者耶。卷首賀新郎一詞。毛晉註或刻李玉。考王楙野客叢書曰。章茂深嘗得其婦翁所書賀新郎詞。首曰睡起啼鶯語。章疑其誤。頗詰之。石林曰。老夫嘗得之矣。流鶯不解語。啼鶯解語。見禽經云云。則確爲夢得之作。晉蓋未核。又野客叢書所記。正謂此句作啼鶯語。故章沖疑啼字語字相複。此本乃改爲流鶯。與王楙所記。全然牴牾。知毛晉疎於考證。妄改古書者多矣。
</p><br/></div></body></html>