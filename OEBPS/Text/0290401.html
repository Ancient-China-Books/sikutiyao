<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 嘉祐雜志 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->嘉祐雜志 二卷
</h2>
<!--ed:-->內府藏本
<p>
<!--no:-->宋江休復撰。休復字鄰幾。開封陳畱人。舉進士。充集賢校理。謫監蔡州稅。復官歷刑部郞中修起居注。事蹟具宋史文苑傳。休復有文集二十卷。今佚不傳。惟此書存。文獻通考及宋史藝文志皆作三卷。而稗海唐宋叢書皆不分卷。明胡應麟筆叢云。江鄰幾雜志。宋人極推之。今不傳。略見說郛。然說郛所載止十頁。而稗海唐宋叢刻與此鈔本。皆三倍於說郛。應麟殆偶未見也。歐陽修作休復墓誌云。休復歿於嘉祐五年。而是書屢記己亥秋冬之事。卽休復未歿之前一年。年月亦皆相應。惟書中記其奉使事。宋史本傳。與墓誌皆不載。又刻本皆題云臨川江休復。而史與墓誌皆云陳畱人。頗爲舛異。然諸家引用其說。無不稱江鄰幾者。而晁公武讀書志。亦以爲嘉祐雜志。卽江鄰幾雜志。蓋休復奉使雄州。未嘗出境。不過館伴之常事。故墓誌本傳。皆不書。而刻本標題。又後人所妄加爾。其書皆記雜事。故宋志列之小說家。姚寬西溪叢語。摘其象膽隨四時一條。誤以酉陽雜俎爲山海經。朱翌猗覺寮雜記。摘其壓角一條。誤以丞相爲直閣。以坐於榻爲立於褥。是誠偶誤。然休復所與交遊。率皆勝流。耳擩目染。具有端緒。究非委巷俗談可比也。<br/>
</p></div></body>
</html>