<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 忠貞集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->忠貞集 十卷
</h2>
<!--ed:-->浙江巡撫採進本
<p>
<!--no:-->國朝范承謨撰。承謨字覲公。號螺山。鑲黃旗漢軍大學士文程子也。初充侍衞。順治辛卯。詔八旗弟子。均得應試。遂以是科中式舉人。次年壬辰成進士。改庶吉士。授宏文院編修。官至浙閩總督。康熙壬子。逆藩耿精忠叛。承謨抗節死。賜諡忠貞。所作畫壁詩。石門吳震方。嘗刻之說鈴中。爲世傳誦。是編乃其全集。爲淸苑劉可書所編。首諭祭文。御製碑文。御題祠額。附以家傳。及祠堂記。共爲一卷。次撫浙奏議一卷。次督閩奏議一卷。次吾廬存稾一卷。次百苦吟一卷。次畫壁遺稾一卷。次雜著一卷。次附錄題跋哀挽詩文三卷。康熙五十七年。其子時崇。以畫壁遺稾進呈。聖祖仁皇帝親製序文。襃揚忠烈。宸章下賁。光逮幽泉。今謹敬錄冠集端。用示我國家扶植綱常。風勵臣節之至意。至承謨所上奏議。大都明白敷暢。多有關國計之言。詩文直抒胸臆。慷慨激昻。嚼齦裂眥之狀。至今猶可以想見。文以人重。承謨之謂矣。<br/>
</p></body>
</html>