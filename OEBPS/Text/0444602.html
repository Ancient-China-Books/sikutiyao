<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->監察御史許寶善家藏本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->白石道人歌曲 四卷
<!--ti:-->別集 一卷
</h2><p>
<!--no:-->宋姜夔撰。夔有絳帖平。已著錄。此其樂府詞也。夔詩格高秀。爲楊萬里等所推。詞亦精深華妙。尤善自度新腔。故音節文采。竝冠絕一時。其詩所謂自製新詞韻最嬌。小紅低唱我吹簫者。風致尚可想見。惟其集久無善本。舊有毛晉汲古閣刊版。僅三十四闋。而題下小序。往往不載原文。康煕甲午。陳撰刻其詩集。以詞附後。亦僅五十八闋。且小序及題下自註。多意爲刪竄。又出毛本之下。此本從宋槧翻刻。最爲完善。卷一宋鐃歌十四首。越九歌十首。琴曲一首。卷二詞三十三首。總題曰令。卷三詞二十首。總題曰慢。卷四詞十三首。皆題曰自製曲。別集詞十八首。不復標列總名。疑後人所掇拾也。其九歌皆註律呂於字㫄。琴曲亦註指法於字㫄。皆尚可解。惟自製曲一卷及二卷。鬲溪梅令杏花天影醉吟商小品玉梅令。三卷之霓裳中序第一。皆記拍於字㫄。宋代曲譜。今不可見。亦無人能歌。莫辨其似波似磔。宛轉欹斜。如西域㫄行字者。節奏安在。然歌詞之法。僅僅留此一線。錄而存之。安知無懸解之士。能尋其分刌者乎。魯鼓薛鼓。亡其音而畱其譜。亦此意也。舊本卷首冠以詩說。僅三頁有餘。殆以不成卷帙。附詞以行。然夔自有白石道人詩集。列於詞集。殊爲不類。今移附詩集之末。此不複錄焉。
</p><br/></div></body></html>