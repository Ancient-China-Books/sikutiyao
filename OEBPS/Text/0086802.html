<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->大學士于敏中家藏本

<div id="text"><font size="-1">
<!--fi:-->經部四十一
<!--sf:-->小學類二
</font><h2>
<!--ti:-->說文字原 一卷
<!--ti:-->六書正譌 五卷
</h2><p>
<!--no:-->元周伯琦撰。伯琦字伯温。饒州人。官至兵部侍郎。明郎瑛七修類稾。載其降於張士誠。士誠破後。爲明太祖所誅。謂元史稱其後歸鄱陽病卒爲誤。考徐禎卿翦勝野聞。先有此說。然宋濓修史在太祖時。使伯琦果與士誠之黨同誅。濓等不容不知。至翦勝野聞。本出依託。不足爲據。瑛所言。殆傳聞失實也。是二書前有至正乙未國子監丞宇文公諒總序。說文字原之首。有伯琦自序。題至正己丑。而六書正譌則無序。意其佚脫也。明嘉靖元年。滁陽于器之。重刊於浙中瓊州。黃芳爲序。崇禎甲戌。胡正言又重刊之。正言字曰從。海陽人。官中書舍人。工於鐫篆。有十竹齋印譜兩集。此二書篆文。卽所手書也。昔許愼說文。凡分五百四十部。其先後之序。或有義。或無義。不盡可考。徐鍇作說文繫傳。仿周易序卦之例。一一明其次第連屬之故。未免失之牽合。伯琦是書。又以愼之部分。增廿丣㠯亍〓芔爿〓〓〓〓〓〓〓〓母尢〓一十七部。又改皕爲百。又改箕爲其。改危爲厃。改雲爲云。變其字者四部。删其飛儿𦾓凶𠧪矛〓豈鼓臼有丂蓐㓞酋〓亣十七部。移其原第。使以類相從。以明輾轉孳生之義。分爲一十二部。如禿字說文从人在禾中。伯琦則謂从木諧聲。从禾爲謬。尸字小篆一筆三折。屈曲相連。伯琦則謂爲傳寫之誤。當从臥人之形。作二筆書之。與愼亦頗有異同。至於以側山爲〓。倒ㄓ爲帀之類。訓爲轉注。則仍與會意無分。未免自我作古耳。其六書正譌。以禮部韻略部分。分隸諸字。列小篆爲主。先註制字之義。而以隸作某某。俗作某某。辨別於下。略如張有復古編之意。其閒如芙蓉之蓉。必書爲頌。枝幹之幹。必書爲干。多牽強而不可行。且全書皆用今韻。而宜字則以篆文從多。諧聲移於歌韻。全書皆用小篆。而香字仍從古文作㿝。別註小篆作〓。如斯之類。尤未免爲例不純。大抵伯琦此二書。推衍說文者半。參以己見者亦半。瑕瑜互見。通蔽相仿。不及張有復古編之精密。而亦不至如楊桓六書統之糅雜。采葑采菲。無以下體。姑存以備一解。亦兼收竝蓄之意云爾。
</p><br/></div></body></html>