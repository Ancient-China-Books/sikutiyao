<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 古今注 三卷 附中華古今注 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->古今注 三卷
<!--st:--><font size="-1">附</font>中華古今注 三卷
</h2>
<!--ed:-->江蘇巡撫採進本
<p>
<!--no:-->古今注三卷。舊本題晉崔豹撰。中華古今注三卷。舊本題後唐太學博士馬縞撰。豹書無序跋。縞書前有自序。稱晉崔豹古今注。博識雖廣。殆有闕文。洎乎黃初。莫之聞見。今添其注。以釋其義。然今互勘二書。自宋齊以後事二十九條外。其魏晉以前之事。豹書惟草木一類。及鳥獸類吐綬鳥一名功曹七字。爲縞書所無。縞書惟服飾一類。及開卷宮室一條。封部兵陳二條。馬䶂犬二條。爲豹書所闕。其餘所載。並皆相同。不過次序稍有後先。字句偶有加減。縞所謂增注釋義。絕無其事。又縞書中卷云。棒崔正熊注車輻也。使全襲豹語。不應此條獨著豹名。考太平禦覽所引書名。有豹書而無縞書。文獻通考雜家類。又祇有縞書而無豹書。知豹書久亡。縞書晚出。後人摭其中魏以前事。贗爲豹作。又檢校永樂大典所載蘇鶚演義。與二書相同者。十之五六。則不特豹書出於依託。卽縞書亦不免於勦襲。特以相傳旣久。姑存以備一家耳。考劉孝標世說注。載豹字正能。晉惠帝時。官至太傅。馬縞稱爲正熊。二字相近。蓋有一誤。新舊五代史均有縞傳。載其明經及第。登拔萃科。仕梁爲太常修撰。累歷尚書郞參知理院事。遷太常少卿。唐莊宗時。爲中書舍人刑部侍郞。權利太常卿。明宗時貶綏州司馬。復爲太子賓客。遷戶部兵部侍郞。終於國子祭酒。今本題唐太學博士。蓋據書錄解題。然稱爲太學博士。實振孫之誤。至其時代。則振孫亦稱後唐。不專稱唐。實明人刊本。以意改之也。<br/>
</p></div></body>
</html>