<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部十七
<!--sf:-->別集類十七
</font><h2>
<!--ti:-->雪坡文集 五十卷
</h2><p>
<!--no:-->宋姚勉撰。勉字述之。一字成一。高安人。寶祐元年。以詞賦擢第。廷對萬言策第一。除校書郞兼太子舍人。宋史無傳。是集藝文志亦失載。此本爲其從子龍起所編。凡奏對牋策七卷。講義二卷。賦一卷。詩十一卷。雜文二十九卷。勉受業於樂雷發。詩法頗有淵源。雖微涉麤豪。然落落有氣。文亦頗媕雅可觀。無宋末語錄之俚語。外閒傳本頗稀。譌闕特甚。今以永樂大典所載。各爲校補。其永樂大典不載者。則仍其舊。集首有文及翁序。稱其磊落有奇節。官僅校黃本書備靑宮寀。又有方逢辰序。亦稱爲瑞之奇士。觀其所上封事奏劄。以及廷對諸篇。論時政之謬。辨宰相之姦。皆侃侃不阿。惟二十二卷。載賀丞相賈秋壑一啓。題下註庚申五月十六日。考宋史理宗開慶元年十二月。賈似道奏鄂州圍解。景定元年正月。詔獎賈似道功。四月詔赴闕。庚申卽景定元年。啓蓋作於是時。與其攻丁大全封事。若出兩手。殊爲白璧微瑕。然啓末多進規之語。猶有曲終奏雅之意。固視劉克莊王柏之諛頌。差有閒矣。
</p><br/></div></body></html>