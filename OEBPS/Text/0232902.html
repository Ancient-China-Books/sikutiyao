<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->五代名畫補遺 一卷
</h2><p>
<!--no:-->宋劉道醇撰。考晁公武讀書志曰。五代名畫補遺一卷。皇朝劉道醇纂。符嘉應撰序云。胡嶠嘗作梁朝名畫錄。因廣之。故曰補遺。又別載宋朝名畫評三卷。亦註劉道成纂。符嘉應序。則劉道醇當作道成。又陳振孫書錄解題曰。五代名畫記一卷。大梁劉道醇撰。嘉祐四年陳詢直序。則補遺字又當作記。然此本爲毛晉汲古閣影摹宋刻。楮墨精好。纖毫無闕。不應卷首題名乃作譌字。蓋本此一書。振孫誤題書名。公武誤題人名。馬端臨作文獻通考。又偶未見其書。但接兩家之目。遂重載之。觀卷首陳詢直序與振孫所言合。而公武所載符嘉應序又卽詢直序中語。知公武併以宋朝名畫評序誤註此條。不但成字之譌也。胡嶠名見五代史契丹傳。郭若虛圖畫見聞志稱其爲廣梁朝畫目。註曰皇朝胡嶠撰。則已入宋。其書今不傳。道醇不知其仕履。此書所錄凡二十四人。蓋已見於胡嶠錄者不載。故五十年中寥寥僅此云。
</p><br/></div></body></html>