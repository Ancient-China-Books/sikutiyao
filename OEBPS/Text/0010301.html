<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 易翼述信 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->易翼述信 十二卷
</h2>
<!--ed:-->直隸總督採進本
<p>
<!--no:-->國朝王又樸撰。又樸字介山。天津人。雍正癸卯進士。官至廬州府同知。是編經傳次序。悉依王弼舊本。而冠以讀易之法。終以所集諸儒雜論。其大旨專以彖象文言諸傳解釋經義。自謂篤信十翼。述之爲書。故名曰易翼述信。而以朱子所云不可便以孔子之說爲文王之說者爲非。其徴引諸家。獨李光地之言爲最夥。而於本義亦時有異同。蓋見智見仁。各明一義。原不能固執一說。以限天下萬世也。至其注釋各卦。毎爻必取變氣。蓋卽之卦之遺法。其於河圖洛書及先天後天。皆不列圖。而敍其說於雜論之末。特爲有識。其時位德大小應比主爻諸論。亦皆恪遵御纂周易折中之旨。闡發證明。詞理條暢。可取者亦頗多焉。<br/>
</p></div></body>
</html>