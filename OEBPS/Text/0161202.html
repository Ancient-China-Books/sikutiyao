<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十二 地理類存目五 黃海 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十二
<!--sf:-->地理類存目五
</font><h2>
<!--ti:-->黃海 六十卷
</h2>
<!--ed:-->兩江總督採進本
<p>
<!--no:-->明潘之恆撰。之恆字景昇。歙縣人。嘉靖閒官中書舍人。考明史藝文志。有潘之恆黃海二十九卷。此本雖卷數未標。其曰紀初者八。曰紀藏者七。曰紀蹟者十有八。曰記遊者二十有一。曰紀異者六。皆別之爲卷。則已六十卷矣。史稱二十九卷。未爲確數。然其中次第卷數。或有或闕。或參差錯互。蓋猶未定之稾。不知其止此六十卷否也。黃山在徽州府西北百三十里。舊名黟山。唐改今名。跨據宣池江浙數郡。世傳黃帝與容成子浮邱公煉藥於此。故有浮邱容成諸峯。此姑存圖經之說。以備古蹟一條則可。之恆竟上溯軒轅。採摭經傳。凡語涉黃帝者皆入焉。至以廣黃帝本行紀眞仙通鑑諸書。與六經之文竝列。何其誕歟。大抵以多爲勝。而考證之學。與著述之體。則非所講也。<br/>
</p></div></body>
</html>