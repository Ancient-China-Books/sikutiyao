<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 演繁露 十六卷 續演繁露 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->演繁露 十六卷
<!--ti:-->續演繁露 六卷
</h2>
<!--ed:-->兩淮馬裕家藏本
<p>
<!--no:-->宋程大昌撰。案紹興中春秋繁露初出。其本不完。大昌證以通典所引劍之在左諸條。太平御覽所引禾實於野諸條。辨其爲僞。因謂董仲舒原書。必句用一物。以發己意。乃自爲一編擬之。而名之以演繁露。後樓鑰參校諸家。復得繁露原本。凡諸書所引者具在。譏大昌所見不廣。誤以仲舒爲小說家。其論良是。然大昌所演。雖非仲舒本意。而名物典故。考證詳明。實有資於小學。所引諸書。用李匡乂資暇集引通典例。多註出某書某卷。倘有譌舛。易於尋檢。亦可爲援據之法。其書正編不分類。續編分制度文類詩事談助四門。中如衞士扈駕請道等子當爲鼎子一條。岳珂愧郯錄引吳仁傑鹽石新論甲編。謂魏典韋傳有等人之稱。洪翰林云。等人猶候人。蓋軍制如此。大昌所疑。未爲詳允。然書中似此偶疎者。不過一二條。其他實多精深明確。足爲典據。周密齊東野語云。程文簡演繁露初成。高文虎嘗假觀之。稱其博贍。文虎子似孫。時年尚少。因竊窺之。越日程索回原書。似孫因出一帙曰繁露詰。其閒多文簡所未載。而辨證尤詳。今其書不傳。諸家亦不著於錄。考似孫所著緯略。其精博未必勝於大昌。或傳聞者過周密誤載之歟。<br/>
</p></div></body>
</html>