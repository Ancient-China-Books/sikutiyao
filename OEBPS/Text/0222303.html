<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類存目 歷算叢書 六十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類存目
</font><h2>
<!--ti:-->歷算叢書 六十二卷
</h2>
<!--ed:-->安徽巡撫採進本
<p>
<!--no:-->國朝梅瑴成重定其祖文鼎之書也。瑴成宣城人。康熙乙未進士。官至左都御史。文鼎初作歷算書。各自爲部。後魏荔彤屬楊作枚校刊。作枚遂合之爲一。名曰歷算全書。並附以己說。及辨論之語。自爲訂補。瑴成謂前書校讎編次不善。而名爲全書。亦非實錄。因重加編次。合爲六十卷。改題叢書。而附瑴成所作赤水遺珍操縵厄言二卷於後。觀其義例。與全書辨證者凡五一以歲周地度合考。作爲雜著。一謂火星本法。彙爲一卷。殊欠理會。一謂五星紀要。原名管見。今仍其舊。一以籌算七卷。原書單行。今併筆算。彙入叢書。一謂歷算並稱。歷法事重。然不明算術。則歷書無從而讀。故稱名仍以歷居算前。而序書則以歷居算後。其字句譌舛。亦細加校駁。又序中稱作枚編次不善。故其書不能流傅。此瑴成重刊是書之大略也。雖編次不同。於文鼎書實無損益。且二刻已並行於世。均爲著錄。殊嫌重複。故仍錄其先刻者。而此本則附存其目焉。<br/>
</p></div></body>
</html>