<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋比事 二十卷
</h2><p>
<!--no:-->舊本題宋沈棐撰。棐始末無可考。惟是書前有陳亮序。稱其字文伯。湖州人。嘗爲婺之校官。陳振孫書錄解題曰。案湖有沈文伯。名長卿。號審齋居士。爲常州倅。忤秦檜。貶化州。不名棐也。不知同父何以云然。豈別有名棐而字文伯者乎。然則非湖人也云云。其說與亮迥異。都穆聽雨紀談。又據嘉定辛未廬陵譚月卿序。以爲莆陽劉朔撰。併稱月卿親見劉氏家本。此本不載月卿序。亦未審穆何所據。疑以傳疑。無從是正。以陳亮去棐世近。姑從所序。仍著棐名。其書前以諸國類次。後以朝聘征伐會盟事蹟相近者。各比例而爲之說。持論頗爲平允。本名春秋總論。亮爲更此名。元至正中。嘗刊於金華。其版久燬。世罕傳本。故朱彝尊經義考。注曰已佚。此本前有中興路儒學教授王顯仁序。蓋猶從元刻傳錄者也。
</p><br/></div></body></html>