<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 牧菴文集 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->牧菴文集 三十六卷
</h2>
<!--ed:-->永樂大典本
<p>
<!--no:-->元姚燧撰。燧字端甫。號牧菴。河南人。姚樞之從子也。（案元史稱樞爲柳城人。元無柳城。蓋史據誌狀之文著其祖貫耳。）初以薦爲秦王府文學。歷官至翰林學士承旨。集賢大學士。諡曰文。事蹟具元史本傳。燧雖受學於許衡。而文章則過衡遠甚。張養浩作是集序。稱其才驅氣駕。縱橫開合。紀律惟意。如古勁將率市人戰。鼓行六合。無敵不北。柳貫作燧諡議。稱其典册之雅奧。詔令之深醇。抉去浮靡。一返古轍。而銘誌箴頌。雄偉光潔。家傳人誦。莫得而掩。雖不免同時推獎之詞。然宋濂撰元史。稱其文閎肆該洽。豪而不宕。剛而不厲。舂容盛大。有西漢風。宋末弊習。爲之一變。國初黃宗羲選明文案。其序亦云唐之韓柳。宋之歐曾。金之元好問。元之虞集姚燧。其文皆非有明一代作者所能及。則皆異代論定。其語如出一轍。燧之文品。亦可概見矣。其集久佚不傳。明文淵閣書目。有牧菴集二十册。而諸家著錄。皆未之及。劉昌輯中州文表。所選燧詩。較元文類僅多數首。文則無出文類之外者。昌跋稱牧菴集五十卷。聞松江士人家有刻本。南北奔走。竟莫能致。今所得乃錄本。多殘闕。視刻本僅十之二。黃宗羲序天一閣書目云。嘗聞胡震亨家有牧菴集。後求之不得。蓋已久佚。惟永樂大典所收頗夥。校以劉時中年譜所載文目。雖少十之二三。而較之文類所選。則多十之五六矣。詩詞更多出諸家選本之外。僅排比編次。釐爲三十六卷。以存其概。集中諸體皆工。而碑誌諸篇。敍述詳贍。尤多足補元史之闕。又不僅以詞采重焉。<br/>
</p></div></body>
</html>