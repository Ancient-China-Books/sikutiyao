<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部七
<!--sf:-->儒家類存目三
</font><h2>
<!--ti:-->王學質疑 一卷
<!--ti:-->附錄 一卷
</h2><p>
<!--no:-->國朝張烈撰。烈有讀易日鈔。已著錄。是書攻擊姚江之學。凡分五篇。一辨性卽理之說。一辨致知格物之說。一辨知行合一之說。一爲雜論。一爲總論。其附錄。則首爲朱陸異同論。次爲史法質疑。通論史體。次爲讀史質疑五篇。一論明孝宗時閹宦之勢。一論李東陽之巧宦。一論宋史以外。不當濫立道學傳。亦爲王學而發。一論王守仁宜入功臣傳。而以明之亂亡。全歸罪於守仁。一論萬曆時爭東宮梃擊諸臣之非。當王學極濫之日。其補偏救弊。亦不爲無功。然以明之亡國。歸罪守仁。事隔一百餘年。較因李斯而斥荀卿。相距更遠。未免鍛鍊周內。夫明之亡。亡於門戶。門戶始於朋黨。朋黨始於講學。講學則始於東林。東林始於楊時。其學不出王氏也。獨以王氏爲禍本。恐宗姚江者。亦有詞矣。至以守仁宏治己未登第。是年孔廟災。建陽書院亦火。爲守仁所致之天變。尤屬鑿空誣衊。是皆持之過急。轉不足以服其心者也。若梃擊一案。當以孫承宗事關國本。不可不辨。事關宮闈。不可深辨之說爲正。而烈以抗論諸臣。多出王學。遂謂主瘋顚者爲是。殊不思福王奪嫡。途人皆知。卽事關鄭妃。不能行法。亦不可無此窮究之論。坐罪於其羽翼。以陰折再發之逆萌。如其默默相容。僅以瘋顚坐張差。則彼計得逞。可以坐擅天下。卽計不成。不過僅損一刺客。何憚而不重試乎。故諸臣之爭。雖明知其不可行。而於事不爲無益。未可黨同伐異。顚倒天下之是非也。陸隴其跋。於此條再三剖析。蓋亦深覺其失矣。夫學以克制其私也。烈所云云。於門戶之私。其尚有未能克制者乎。
</p><br/></div></body></html>