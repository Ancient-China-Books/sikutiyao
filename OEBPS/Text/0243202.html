<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部二十六
<!--sf:-->譜錄類存目
</font><h2>
<!--ti:-->燕几圖 一卷
</h2><p>
<!--no:-->舊本題宋黃伯思撰。考伯思爲北宋時人。卒於徽宗初年。此本前有自序。乃題紹熙甲寅十二月丙午。則南宋光宗之五年。如謂爲紹聖之誤。則紹聖四年起甲戌盡丁醜。實無甲寅。前乎此者。甲寅爲神宗熙寧七年。後乎此者。甲寅爲高宗紹興二十四年。亦皆不相及。又伯思字長睿。而序末題雲林居士黃長睿伯思序。以字爲名。以名爲字。尤舛誤顛倒。殆後人所依託也。其法初以幾長七尺者二。長五尺二寸五分者二。長三尺五寸者二。皆廣一尺七寸五分。高二尺八寸。縱橫錯綜。而列之爲二十體。變爲四十名。謂之骰子桌。取其六數也。後增一幾。易名七星。衍爲二十五體。變爲六十八名。各標目而繫以說。蓋閒適者遊戲之具。陶宗儀已收之說郛中。此後人錄出別行之本也。
</p><br/></div></body></html>