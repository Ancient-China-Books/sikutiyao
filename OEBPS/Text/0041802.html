<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 月令明義 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->月令明義 四卷
</h2>
<!--ed:-->福建巡撫採進本
<p>
<!--no:-->明黃道周撰。道周有易象正。已著錄。崇禎十一年。道周官少詹事。注禮記五篇以進。此其一也。其說以二至二分四立。皆歸於中央之王。爲取則於洛書之中五。而五氣於以分布。此歲功所由成。政事所從出。故作月令氣候生合總圖。又以月令載昬旦中星。故有十二月中星圖。併細載中星距極遠近度數。及寅泰卯大壯等十二掛彖象。以爲此聖人敷治之原。每一月分爲一章。其日躔星度。則各列原本於前。而別列授時歷新測於後。考堯典中星。與月令不同。故大衍歷議曰。顓頊歷卽夏歷。湯作殷歷。更以十一月甲子合朔。冬至爲上元。周人因之。距羲和所記昬明中星。俱差半次。是不韋更考中星。斷取近距。然先儒論說。大抵推求差分。而不追改經文。至唐明皇。始黜月令舊文。更附益時事。名御删定月令。改置禮記第一。故開成石經。於昬旦中星。悉改從唐歷。宋景祐二年。仍復舊本月令。而唐月令別行。以其變亂古經。不足垂訓故也。道周乃別立經文。曰孟春之月日在危。昬昂中。旦房中。仲春之月日在東壁。昬參中。旦箕中云云。是又道周自爲月令。蹈唐人之失。殊爲未協。特其所注。雜採易象夏小正逸周書管子國語。參稽考證。於經義頗有闡發。其臚舉史傳。亦皆意存規戒。非漫爲推衍禨祥。則改經雖謬。而其因事納誨之忱。則固無悖於經義也。<br/>
</p></body>
</html>