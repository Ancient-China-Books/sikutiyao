<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 史記集解 一百三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->史記集解 一百三十卷
</h2>
<!--ed:-->江蘇巡撫採進本
<p>
<!--no:-->宋裴駰撰。駰字龍駒。河東聞喜人。官至南中郎參軍。其事蹟附見於宋書裴松之傳。駰以徐廣史記音義。粗有發明。殊恨省略。乃採九經諸史。幷漢書音義。及衆書之目。別撰此書。其所引證。多先儒舊說。張守節正義嘗備述所引書目次。然如國語多引虞翻注。孟子多引劉熙注。韓詩多引薛君注。而守節未著於目。知當日援據浩博。守節不能徧數也。原本八十卷。隋唐志著錄並同。此本爲毛氏汲古閣所刊。析爲一百三十卷。原第遂不可考。然註文猶仍舊本。自明代監本以索隱正義附入其後。又妄加删削。訛舛遂多。如五帝本紀。昔高陽氏有才子八人句下。高辛氏有才子八人句下。俱脫名見左傳四字。秦始皇本紀。輕車重馬東就食句。下脫徐廣曰一無此重字八字。項羽本紀。其九月會稽守句。下脫徐廣曰爾時未言太守九字。武帝紀。祠上帝明堂句。下脫徐廣曰常五年一修耳今適二年。故但祀明堂十八字。然其效可覩矣句。下脫又數本皆無可字七字。河渠書岸善崩句。下脫如淳曰河水岸六字。司馬相如傳徬徨乎海外句下。此引郭璞云靑邱山名。上有田。亦有國。出九尾狐。在海外。太史公自序易大傳句下。此引張晏曰謂易繫辭。監本均誤作正義。至於字句異同。前後互見。如夏本紀九江入賜大龜句下。孔安國曰。出於九江 水中。監本作山中。孝文本紀。昌至渭橋句下。引蘇林曰在長安北三里。監本多渭橋二字。祁侯賀爲將軍句下。引徐廣曰姓繒。監本多一賀字。當有玉英見句下。引瑞應圖云。玉英五帝並修則見。監本作五常。<span class="jiazhu">案五帝並修。語不可解。似當以監本爲是。</span>屬國悍爲將屯將軍句下。引徐廣曰姓徐。監本多一悍字。孝景本紀封故御史大夫周苛孫平爲繩侯句下。引徐廣曰一作應。監本多一平字。武帝紀自太主句下。引徐廣曰武帝姑也。監本多太主二字。龜策列傳蝟辱於鵲句下。引郭璞曰蝟憎其意心惡之也。監本作而心惡之。凡此之類。當由古注簡質。後人以意爲增益。已失其舊。至坊本流傳。脫誤尤甚。如夏本紀澧水所同句下。引孔安國曰澧水所同同於渭也。坊本闕一同字。項羽本紀乃封項伯爲射陽侯句。下脫徐廣曰項伯名纏字伯九字。是又出監本下矣。惟貨殖傳糵麴鹽豉千瓵句下。監本引孫叔敖云瓵瓦器受斗六升合爲瓵。<span class="jiazhu">音貽</span>當是孫叔然之訛。此本亦復相同。是校讎亦不免有疎。然終勝明人監本也。<br/>
</p></div></body>
</html>