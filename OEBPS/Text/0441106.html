<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 雅論 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->雅論 二十六卷
</h2>
<!--ed:-->安徽巡撫採進本
<p>
<!--no:-->明費經虞撰。其子密又增補之。經虞字仲若。新繁人。密有燕峯文鈔。已著錄。是書詳論歷代之詩。分源本。體調。格式。製作。合論。工力。時代。鍼砭。品衡。盛事。題引。瑣語。音韻十三門。自序稱以詩餘附後爲十四。而目錄及書中皆無之。蓋欲爲之而未成也。經虞著作不概見。密則以大江流漢水。孤艇接殘春一聯。爲王士禎所稱。有十字須千古之目。而編次此書。乃未爲精密。如源本類中論詩句所始一條。乃摯虞文章流別之文。今尚載太平御覽中。而引爲孔穎達詩疏。葛天八闋一條。乃劉勰文心雕龍之文。乃引爲梅鼎祚古樂苑。左傳載渾良夫被髮而譟。乃呼譟之譟。而以譟爲詩之一體。謂始於渾良夫。楊愼雖有五言律祖。然齊梁但有永明體宮體之名。無律之名。而以五言律詩始見齊梁。排律之名始於楊士宏之唐音。古無是稱。而以爲始見於唐。體調類中西崑詶唱。乃楊億劉子儀諸人。億序可證。而以爲西崑乃唐李義山溫飛卿。又併韓偓入之。而段成式乃別立一體。王素有效阮公體詩。李商隱杜牧。均有擬沈下賢體詩。以及宋末四靈。江湖諸體。明末竟陵公安諸體。皆漏不載。而別撰一才調體。格式類中毎一體選錄數篇。旣非該擧其源流。又非簡擇其精粹。殊爲挂漏。又因齊己風騷旨格。益爲推衍。多立名目。而漫無根據。製作類中。所選名句。率摭拾詩話。然如何遜金粟裹搔頭句。見黃伯思東觀餘論。乃引作考證。非謂此句之工。一概列之。殊未深考。所列對偶之法。尤繁碎。合論工力時代鍼砭四類。亦皆雜取陳言。品衡類中分十六格。各選古詩以實之。而皆不愜當。盛事類中多挂漏亦多泛濫。題引類中。論近人製題不雅。頗中其病。然所引諸式分類標目。實以古題。則多未愜當。瑣語類中。皆經虞之筆記。閒有可取之語。大致於古宗滄浪。於近人宗弇州也。音韻類中。宂瑣與格式門同。且卽格式中之一。別出一門。亦無體例。其禮部韻略一卷。但有字而無註。題曰雅論禮部韻略。殆不成文。觀其附記。蓋經虞有此言。而其孫錫璜補入者。經虞又言吳棫補叶。楊愼轉注。亦當收採。而此本無之。則又不知何意也。大抵意欲求多。而昧於持擇。如遊藝詩法入門所載律詩平仄一三五不論。二四六分明之類。亦均收入。宜其勞而鮮功矣。<br/>
</p></body>
</html>