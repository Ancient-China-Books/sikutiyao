<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 宣德鼎彝譜 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->宣德鼎彝譜 八卷
</h2>
<!--ed:-->浙江鮑士恭家藏本
<p>
<!--no:-->明宣德中禮部尚書呂震等奉敕編次前有華蓋殿大學士楊榮序。亦題奉敕恭撰。後有嘉靖甲午文彭跋。稱出自于謙家。宣德中有太監吳誠。司鑄冶之事。與呂震等彙著圖譜。進呈尚方。世無傳本。謙於正統中。爲禮部祠曹。從誠得其副本。彭復從謙諸孫假歸鈔之。蓋當時作此書。祇以進御。未嘗頒行。故至敬靖中。始流傳於世也。始宣宗以郊廟彝鼎不合古式。命工部尚書吳中採博古圖錄諸書。及內府所藏柴汝官哥均定各窯之式。更鑄。震等纂集前後本末。以成此書。一卷二卷。載所奉敕諭。及禮部進圖式。工部議物料諸疏。三卷載工部請給物料疏。及禮工二部讀南北郊至武學武成殿鼎彝名目。四卷載太廟至內府宮殿鼎彝名目。五卷載敕賜兩京衙門至天下名山勝蹟鼎彝名目。工部鑄冶告成及補鑄二疏。竝褒獎敕一道。六七八卷。通爲詳釋鼎彝名義。凡某所某器倣古某式。皆疏其事實尺寸制度。一一具載之。宣爐在明世已多僞製。此本辨析極精。可據以鑒別。頗足資博雅之助。末附項元汴宣爐博論數條。亦見考證。惟文彭原跋有命工繪圖敷采裝潢之語。而此本無之。殆傳鈔者佚去歟。杭世駿道古堂集有書宣德彝器譜後一篇。曰此明宣德三年工部檔案也。遼陽年中丞希堯從部錄出。以宣宗諭旨中有鑪鼎彝器字。遂摘用之。係年氏所定。非實事也。所言與此本迥異。蓋世駿所見乃不完殘帙。以鈔自年希堯家。故影附而爲此說。不足據也。<br/>
</p></div></body>
</html>