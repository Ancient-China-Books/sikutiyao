<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十二 孝經類 孝經刋誤 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十二
<!--sf:-->孝經類
</font><h2>
<!--ti:-->孝經刋誤 一卷
</h2>
<!--ed:-->通行本
<p>
<!--no:-->宋朱子撰。書成於淳熙十三年。朱子年五十七。主管華州雲臺觀時作也。取古文孝經。分爲經一章。傳十四章。删舊文二百二十三字。後有自記曰。熹舊見衡山胡侍郞論語說。<span class="jiazhu">案胡宏高宗時爲禮部侍郞。居衡州。故曰衡山。所著有五峯論語指南一卷。</span>疑孝經引詩非經本文。初甚駭焉。徐而察之。始悟胡公之言爲信。而孝經之可疑者。不但此也。因以書質之沙隨程可久丈。<span class="jiazhu">案可久程迥之字也。</span>程答書曰。頃見玉山汪端明。<span class="jiazhu">案汪應辰。孝宗時爲端明殿學士。</span>亦以此書多出後人附會。於是乃知前輩讀書精審。其論固已及此。竊幸有所因述。而得免於鑿空妄言之罪云云。今以朱子語錄考之。黃㽦記云。孝經除了後人所添前面子曰。及後面引詩。便有首尾。又云。以順則逆民無則焉。是季文子之詞。言斯可道行斯可樂一段。是北宮子論令尹之威儀。在左傳中有首尾。載入孝經。都不接續。全無意思。又葉賀孫記云。古文孝經。有不似今文順者。如父母生之。續莫大焉。又著一個子曰字。方說不愛其親。而愛他人者。謂之悖德。此本是一段。以子曰分爲二。恐不是。又輔廣記云。孝莫大於嚴父。嚴父莫大於配天。豈不害理。如此則須是如武王周公。方能盡孝道。尋常人都無分。豈不啓人僭亂之心。是朱子詆毀此書。已非一日。特不欲自居於改經。故託之胡宏汪應辰耳。歐陽修詩本義曰。删詩云者。非止全篇删去也。或篇删其章。或章删其句。或句删其字。引唐棣君子偕老節南山三詩爲證。朱子蓋陰用是例也。陳振孫書錄解題載此書。註其下曰。抱遺經於千載之後。而能卓然悟疑辨惑。非豪傑特起獨立之士。何以及此。此後學所不敢仿效。而亦不敢擬議也。斯言允矣。南宋以後。作註者多用此本。故今特著於錄。見諸儒淵源之所自。與門戶之所以分焉。<br/>
</p></div></body>
</html>