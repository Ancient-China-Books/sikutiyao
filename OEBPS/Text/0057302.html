<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋四傳質 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋四傳質 二卷
</h2>
<!--ed:-->湖南巡撫採進本
<p>
<!--no:-->明王介之撰。介之字石崖。衡陽人。是書取三傳及胡安國傳異同。斷以己意。其無駭卒一條云。春秋二百四十二年閒。事屢變。文亦屢易。四傳各成其說。而斷以義。則胡氏精而公穀尤正。質以事。則左氏有徵爲可信也。蓋作書大旨如此。其中有本舊說者。如隱公元年。闢胡傳元卽仁也之說。本楊時答胡康侯書。闢胡傳建子非春之說。本熊朋來說是也。有據一傳而去取互異者。如王正月爲大一統。從公羊傳而闢其王。謂文王之說是也。有就四傳互質之者。如文公逆婦姜于齊。四傳異說。舍左氏公羊胡傳。而從穀梁。有專據胡傳。而亦不盡從者。如定公從祀先公。取其昭公始祀于廟之說。而闢其事出陽虎而不可詳之說是也。俱頗有所見。不同勦說。至於桓公之卽位。公羊以爲如其意也。介之誤作胡傳。而詆其巧。而誣文公之四不視朔。左氏公羊以爲疾。穀梁以爲厭政。胡傳從穀梁。介之誤作三傳皆以爲疾。而胡氏辨其無疾。亦未免時有舛誤。然明之末造。經傳俱荒。介之尚能援據古義。糾胡安國之失。亦可謂拔俗千尋矣。<br/>
</p></div></body>
</html>