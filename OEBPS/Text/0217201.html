<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 周髀算經 二卷 音義 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->周髀算經 二卷
<!--ti:-->音義 一卷
</h2>
<!--ed:-->永樂大典本
<p>
<!--no:-->案隋書經籍志。天文類首列周髀一卷。趙嬰註。又一卷。甄鸞重述。唐書藝文志。李淳風釋周髀二卷。與趙嬰甄鸞之註。列之天文類。而歷算類中。復列李淳風註周髀算經二卷。蓋一書重出也。是書內稱周髀。長八尺。夏至之日晷一尺六寸。蓋髀者股也。於周地立八尺之表。以爲股。其影爲句。故曰周髀。其首章周公與商高問答。實句股之鼻祖。故御製數理精蘊。載在卷首。而詳釋之。稱爲成周六藝之遺文。榮方問於陳子以下。徐光啓謂爲千古大愚。今詳考其文。惟論南北影差。以地爲平遠。復以平遠測天。誠爲臆說。然與本文已絕不相類。疑後人傳說。而誤入正文者。如夏小正之經傳參合。傅崧卿未訂以前。使人不能讀也。其本文之廣大精微者。皆足以存古法之意。開西法之源。如書內以璇璣一晝夜。環繞北極一周而過一度。終至夜半璇璣起北極下子位。春分夜半起北極左卯位。夏至。夜半起北極上午位。秋分夜半起北極右酉位。是爲璇璣西游所極。終古不變。以七衡六閒。測日躔發斂。冬至日在外衡。夏至日在內衡。春秋分在中衡。當其衡爲中氣。當其閒爲節氣。亦終古不變。古蓋天之學。此其遺法。蓋渾天如毬。寫星象於外。人自天外觀天。蓋天如笠。寫星象於內。人自天內觀天。笠形半圓。有如張蓋。故稱蓋天。合地上地下兩半圓體。卽天體之渾圓矣。其法失傳已久。故自漢以迄元明。皆主渾天。明萬歷中。歐邏巴人入中國。始別立新法。號爲精密。然其言地圓。卽周髀所謂地法覆槃滂沱四隤而下也。其言南北里差。卽周髀所謂北極左右。夏有不釋之冰。物有朝生暮穫。中衡左右。冬有不死之草。五穀一歲再熟。是爲寒暑推移。隨南北不同之故。及所謂春分至秋分。極下常有日光。秋分至春分。極下常無日光。是爲晝夜永短隨南北不同之故也。其言東西里差。卽周髀所謂東方日中。西方夜半。西方日中。東方夜半。晝夜易處。如四時相反。是爲節氣合朔加時早晚隨東西不同之故也。又李之藻以西法製渾蓋通。憲展晝短規。使大於赤道規。一同周髀之展外衡。使大於中衡。其新法歷書。述第谷以前西法三百六十五日。四分日之一。每四歲之小餘。成一日。亦卽周髀所謂三百六十五日者三。三百六十六日者一也。西法出於周髀。此皆顯證。特後來測驗增修。愈推愈密耳。明史歷志。謂堯時宅西居昧谷。疇人子弟。散入遐方。因而傳爲西學者。固有由矣。此書刻本脫誤。多不可通。今據永樂大典內所載。詳加校訂。補脫文一百四十七字。改譌舛者一百一十三字。删其衍複者十八字。舊本相承。題云漢趙君卿註。其自序稱爽以暗蔽。註內屢稱爽或疑焉。爽未之前聞。蓋卽君卿之名。然則隋唐志之趙嬰。殆卽趙爽之譌歟。註引靈憲乾象。則其人在張衡劉洪後也。舊有李籍音義。別自爲卷。今仍其舊。書內凡爲圖者五。而失傳者三。譌舛者一。謹據正文及註。爲之補訂。古者九數。惟九章周髀二書。流傳最古。譌誤亦特甚。然溯委窮源。得其端緒。固術數家之鴻寶也。<br/>
</p></div></body>
</html>