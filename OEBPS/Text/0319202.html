<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部五
<!--sf:-->別集類五
</font><h2>
<!--ti:-->東觀集 十卷
</h2><p>
<!--no:-->宋魏野撰。野字仲先。號草堂居士。先世蜀人。徙於陝州。眞宗聞其名。召之不出。天禧三年卒。贈祕書省著作郞。事蹟具宋史隱逸傳。野與林逋同時。身後之名。不及逋𧚌點湖山。供後人題咏。而當時則聲價出逋上。澠水燕談。載眞宗西祀汾陰。至遣人圖畫所居。宋史本傳。載大中祥符初。遼使至宋。言本國得野草堂集上帙。願求全部。續湘山野錄。載長安名姬添蘇。得野一詩。至署於堂壁。夸鬻於人。則傾動一時可想也。據天聖元年薛田所作集序。野先有草堂集行在人閒。宋史亦稱野草堂集十卷。則十卷者野舊本也。序又稱其子閑以新舊詩三百篇。混而編之。彙爲七卷。因取贈典。命之曰鉅鹿東觀集。則東觀集者。閑所重編七卷之本也。此本凡詩三百五十九首。題曰東觀集。而乃作十卷。未喻其故。豈序文誤十爲七歟。別有東觀集補遺三卷。出杭州汪氏家。前後無序跋。不知何人所輯。今核所載詩一百十九首。旣此本之四卷至六卷。蓋書賈作僞之本。不足爲據。或疑除此三卷。正合薛田序七卷之數。當爲後人所合併。不知除此一百一十九首。則七卷僅詩二百四十首。與田序三百首之說。仍不相合。知決不然矣。野在宋初。其詩尚仍五代舊格。未能及林逋之超詣。而胸次不俗。故究無齷齪凡鄙之氣。較楊朴詠蓑諸篇。固無多讓。趙與虤娛書堂詩話曰。魏仲先詩沖淡閒逸。前輩稱其警句甚多。上陳使君云。憂民如有病。見客似無官。形容甚切。余喜誦之云云。亦錄隱逸詩者所不廢矣。
</p><br/></div></body></html>