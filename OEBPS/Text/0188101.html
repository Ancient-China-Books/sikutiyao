<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 說苑 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->說苑 二十卷
</h2>
<!--ed:-->江蘇巡撫採進本
<p>
<!--no:-->漢劉向撰。是書凡二十篇。隋唐志皆同。崇文總目云。今存者五篇。餘皆亡。曾鞏校書序云。得十五篇於士大夫家。與舊爲二十篇。晁公武讀書志云。劉向說苑。以君道臣術建本立節貴德復恩政理尊賢正諫法誡善說奉使權謀至公指武談叢雜言辨物修文爲目。陽嘉四年上之。闕第二十卷。曾子固所得之二十篇。正是析十九卷作修文上下篇耳。今本第十法誡篇作敬愼。而修文篇後有反質篇。陸游渭南集。記李德芻之言。謂得高麗所進本。補成完書。則宋時已有此本。晁公武偶未見也。其書皆錄遺聞佚事。足爲法戒之資者。其例子略如詩外傳。葉大慶考古質疑。摘其趙襄子賞晉陽之功。孔子稱之一條。諸御已諫楚莊王築臺引伍胥一條。晏子使吳見夫差一條。晉太史屠餘與周桓公論晉平公一條。晉勝智氏後闔閭襲郢一條。楚左史倚相論越破吳一條。晏子送曾子一條。晉昭公時戰邲一條。孔子對趙襄子一條。皆時代先後。邈不相及。又介子推舟之僑。並載其龍蛇之歌。而之僑事尤舛。黃朝英緗素雜記。亦摘其固桑對晉平公論養士一條。新序作舟人古乘對趙簡子。又楚文王爵筦饒一條。新序作楚共王爵筦蘇。二書同出向手。而自相矛盾。殆捃拾衆說。各據本文。偶爾失於參校也。然古籍散佚。多賴此以存。如漢志河閒獻王八篇。隋志已不著錄。而此書所載四條。尚足見其議論醇正。不愧儒宗。其他亦多可採擇。雖閒有傳聞異詞。固不以微瑕累全璧矣。<br/>
</p></body>
</html>