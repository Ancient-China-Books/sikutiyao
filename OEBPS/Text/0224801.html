<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->靈城精義 二卷
</h2><p>
<!--no:-->舊本題南唐何溥撰。溥字令通。履貫未詳。是編上卷論形氣。主於山川形勢。辨龍辨穴。下卷論理氣。主於天星卦例。生剋吉凶。自宋以來。諸家書目。皆不著錄。觀其言宇宙有大關合。氣運爲主。又言地運有推移。而天氣從之。天運有轉旋。而地氣應之。蓋主元運之說者。考元運之說。以甲子六十年爲一元。配以洛書九宮。凡歷上中下三元爲一周。更歷三周五百四十年爲一運。凡爲甲子九。每元六十年爲大運。一元之中。每二十年爲小運。以卜地氣之旺相休咎。如上元甲子一白司運。則坎得旺氣。震巽得生氣。乾兌得退氣。離得死氣。坤艮得鬼氣。大抵因皇極經世而推演之。其法出自明初寧波幕講僧。五代時安有是說。其非明以前書確矣。其註題曰劉基撰。前列引用書目凡二十二種。如八式歌之類。亦明中葉以後之僞書。則出於贗作亦無疑義。但就其書而論。則所云大地無形看氣槩。小地無勢看精神。水成形。山上止。山成形。水中止。龍爲地氣。水爲天氣諸語。於彼法之中。頗爲近理。註文亦發揮條暢。勝他書之弇鄙。猶解文義者之所爲。術數之書。無非依託。所言可採。卽錄存以備一家。眞僞固無庸辨。亦不足與辨也。
</p><br/></div></body></html>