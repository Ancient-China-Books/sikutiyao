<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 尚書考異 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書考異 五卷
</h2>
<!--ed:-->浙江范懋柱家天一閣藏本
<p>
<!--no:-->明梅鷟撰。鷟有古易考原。巳著錄。是編辨正古文尚書。其謂二十五篇爲皇甫謐所作。蓋據孔穎達疏。引晉書皇甫謐傳。<span class="jiazhu">案穎達作正義時。今本晉書尚未成。此蓋臧榮緒晉書之文。</span>稱謐姑子外弟梁柳。得古文尚書。故作帝王世紀。往往載孔傳五十八篇之書云云。然其文未明。未可據爲謐作之證。至謂孔安國序。幷增多之二十五篇。悉雜取傳記中語以成文。則指摘皆有依據。又如謂瀍水出谷城縣。兩漢志竝同。晉始省谷城入河南。而孔傳乃云出河南北山。積石山在西南羌中。漢昭帝始元六年。始置金城郡。而孔傳乃云積石山在金城西南。孔安國卒於漢武時。載在史記。則猶在司馬遷以前。安得知此地名乎。其爲依託。尤佐證顯然。陳第作尚書疏衍。乃以譸張爲幻詆之。過矣。明史藝文志不著錄。朱彝尊經義考作一卷。此本爲范懋柱家天一閣所藏。不題撰人姓名。而書中自稱鷟案。則出鷟手無疑。原稿未分卷數。而實不止於一卷。今約略篇頁。釐爲五卷。鷟又別有尚書譜。大旨略同。而持論多渉武斷。故今別存其目。不復錄焉。<br/>
</p></div></body>
</html>