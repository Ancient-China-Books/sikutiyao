<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 畫山水賦 一卷 坿筆法記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->畫山水賦 一卷
<!--st:--><font size="-1">坿</font>筆法記 一卷
</h2>
<!--ed:-->浙江鮑士恭家藏本
<p>
<!--no:-->舊本題唐荊浩撰。案劉道醇五代名畫補遺曰。荊浩字浩然。河南沁水人。五季多故。隱於太行之洪谷。自號洪谷子。著山水訣一卷。湯垕畫鑒亦曰。荊浩山水。爲唐末之冠。作山水訣。爲范寬輩之祖。則此書本名山水訣。此本載詹景鳳王氏畫苑補益中。獨題曰畫山水賦。考荀卿以後。賦體數更。而自漢及唐。未有無韻之格。此篇雖用駢詞。而中閒或數句有韻。數句無韻。仍如散體。強題曰賦。未見其然。又以浩爲豫章人。題曰豫章先生。益誕妄無稽矣。別有筆法記一卷。載王氏畫苑中。標題之下。註曰一名畫山水錄。案唐書藝文志載荊浩筆法記一卷。陳振孫書錄解題。則作山水受筆法一卷。沁水荊浩浩然撰。今檢記中稱石鼓巖前遇一叟講授筆法。則陳氏所記。乃其本名。唐志所載。乃省文呼之。王氏畫苑所註。又後人改名也。二書文皆拙澀。中閒忽作雅詞。忽參鄙語。似藝術家粗知文義。而不知文格者。依託爲之。非其本書。以相傳旣久。其論亦頗有可採者。姑錄存之。備畫家一說云爾。<br/>
</p></div></body>
</html>