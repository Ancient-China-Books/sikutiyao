<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 宋詩鈔 一百六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->宋詩鈔 一百六卷
</h2>
<!--ed:-->內府藏本
<p>
<!--no:-->國朝吳之振編。之振有黃葉村莊詩集。已著錄。是編以宋詩選本叢雜。因蒐羅遺集。共得百家。其本無專集。及有集而所選不滿五首者。皆不錄。毎集之首。繫以小傳。略如元好問中州集例。而品評考證。其文加詳。蓋明季詩派。最爲蕪雜。其初厭太倉歷下之剽襲。一變而趨淸新。其繼又厭公安竟陵之纖佻。一變而趨眞樸。故國初諸家。頗以出入宋詩。矯鉤棘塗飾之弊。之振是選。卽成於是時。以其人自爲集。故甫刊一帙。卽摹印行世。所傳之本。往往多寡不同。此本有錄無書者。尚有劉弇。鄧肅。黃榦。魏了翁。方逢辰。宋伯仁。馮時行。岳珂。嚴羽。裘萬頃。謝枋得。呂定。鄭思肖。王柏。葛長庚。朱淑眞十六家。蓋剞劂未竣。故竟無完帙也。近時曹庭棟病其未備。因又有宋人百家詩存之刻。以補其闕。皆之振之所未錄。然之振於遺集散佚之餘。剏意蒐羅。使學者得見兩宋詩人之崖略。不可謂之無功。與庭棟之書。互相補苴。相輔而行。固未可偏廢其一矣。<br/>
</p></body>
</html>