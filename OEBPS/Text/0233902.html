<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 畫繼 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->畫繼 十卷
</h2>
<!--ed:-->兩江總督採進本
<p>
<!--no:-->宋鄧椿撰。椿雙流人。祖洵武。政和中知樞密院。其時最重畫學。椿以家世聞見。綴成此書。其曰畫繼者。唐張彥遠作歷代名畫記。起軒轅。止唐會昌元年。宋郭若虛作圖畫見聞志。起會昌元年。止宋熙寧七年。椿作此書。起熙寧七年。止乾道三年。用續二家之書。故曰繼也。所錄上而帝王。下而工技。九十四年之中。凡得二百一十九人。一卷至五卷以人分曰聖藝。曰侯王貴戚。曰軒冕才賢。曰縉紳韋布。曰道人衲子。曰世冑婦女及宦者。各爲區分類別。以總括一代之技能。六卷七卷以畫分。曰仙佛鬼神。曰人物傳寫。曰山水林石。曰花竹翎毛。曰畜獸蟲魚。曰屋木舟車。曰蔬果藥草。曰小景雜畫。各爲標舉短長。以分闡諸家之工巧。蓋互相經緯。欲俾一善不遺。八卷曰銘心絕品。記所見奇跡。愛不能忘者。爲書中之特筆。九卷十卷皆曰雜說。分論遠論近二子目。則書中之總斷也。論遠多品畫之詞。論近則多說雜事。論近之末。附綴雜事一條。或傳寫失次歟。椿以當代之人。記當代之藝。又頗議郭若虛之遺漏。故所收未免稍寬。然網羅賅備。俾後來得以考核。其持論以高雅爲宗。不滿徽宗之尚法度。亦不滿石恪等之放佚。亦爲平允。因賞鑒家所據爲左驗者矣。<br/>
</p></body>
</html>