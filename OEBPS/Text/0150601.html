<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 鄭開陽雜著 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->鄭開陽雜著 十一卷
</h2>
<!--ed:-->浙江巡撫採進本
<p>
<!--no:-->明鄭若曾撰。若曾字伯魯。號開陽。崑山人。嘉靖初貢生。是書舊分籌海圖編。江南經略。四隩圖論等編。本各自爲書。國朝康熙中。其五世孫起泓。及子定遠。又删汰重編。合爲一帙。定爲萬里海防圖論二卷。江防圖考一卷。日本圖纂一卷。朝鮮圖說一卷。安南圖說一卷。琉球圖說一卷。海防一覽圖一卷。海運全圖一卷。黃河圖議一卷。蘇松浮糧議一卷。其海防一覽圖。卽萬里海防圖之初稾。以詳略互見。故兩存之。若曾尚有江南經略一書。獨缺不載。未喩其故。或裝輯者偶佚歟。若曾少師魏校。又師湛若水。王守仁。與歸有光唐順之。亦互相切磋。數人中惟守仁順之。講經濟之學。然守仁用之而效。順之用之不甚效。若曾雖不大用。而佐胡宗憲幕。平倭寇有功。蓋順之求之於空言。若曾得之於閱歴也。此十書者。江防海防形勢。皆所目擊。日本諸考。皆咨訪考究。得其實據。非剽掇史傳以成書。與書生紙上之談。固有殊焉。<br/>
</p></div></body>
</html>