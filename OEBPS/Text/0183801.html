<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部四十四
<!--sf:-->史評類
</font><h2>
<!--ti:-->歷朝通略 四卷
</h2><p>
<!--no:-->元陳櫟撰。櫟有書傳纂疏。已著錄。是編敍歷代興廢得失。各爲論斷。每一代爲一篇。自伏羲至五代爲二卷。北宋南宋。則各占一卷。蓋詳近略遠之意也。南宋止於寧宗。卷末櫟自跋。謂理度二朝。無史可據也。舊本題增廣通略。而不言因誰氏之書。千頃堂書目。有通略句解五卷。亦不言作者。櫟自跋。謂金事廷方雖略述。亦以未見其史。不敢輕筆。然則廷方其原撰是書之名字歟。其人姓氏爵里。則無考矣。書成於至大庚戌。明正統壬戎。櫟孫盤之。壻漢陽知府王靜。得本於鄉人方勉。始刊行之。此本爲袁應兆所刊行。僅題乙亥歲。不著年號。書末附錄。有萬歷戊子紀年。則崇禎八年之乙亥也。後附櫟蒙求一篇。及櫟行狀墓誌之類。其蒙求末四韻。兼及明初。句下註曰。此八句爲朱楓林所增。然原文迄於厓山。句下註宋爲元逼云云。殊不類當時之語。殆亦有所改竄矣。是書雖撮敍大綱。不免簡略。而持論醇正。以資考證則不足。以論是非則讀史者固有取焉。
</p><br/></div></body></html>