<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 歸愚詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->歸愚詞 一卷
</h2>
<!--ed:-->安徽巡撫採進本
<p>
<!--no:-->宋葛立方撰。立方有歸愚集。已著錄。宋人之中。父子以塡詞名家者。爲晏殊晏幾道。後則立方與其父勝仲爲最著。其詞多平實鋪敍。少淸新宛轉之思。然大致不失宋人規格。流傳旣久。存之亦可備一家。卷末毛晉跋。稱集內雨中花。眼兒媚兩調。倶不合譜。未敢妄爲更定。今參考諸家詞集。其眼兒媚。乃朝中措之譌。歐陽修平山欄檻倚晴空一闋。可以互證。至雨中花調。立方兩詞疊韻。初無舛誤。以音律反覆勘之。實題中脫一慢字。京鏜辛棄疾。皆有此調。立方詞起三句。可依辛詞讀。第四第五句。京辛兩作。皆作上五下四。立方則作上六下三。雖微有不同。而同是九字。其餘則不獨字數相符。平仄亦毫無相戻。其爲雨中花慢。亦可無疑。晉蓋考之未審。他如滿庭芳一調。連城十闋。凡後半換頭二字。有用韻者。亦有不用韻而直作五字句者。考宋人此調。此二字本無定式。山谷詞用韻。書舟詞不用韻。立方兩存其體。亦非傳寫有譌也。<br/>
</p></div></body>
</html>