<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 王右丞集箋註 二十八卷 附錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->王右丞集箋註 二十八卷
<!--ti:-->附錄 二卷
</h2>
<!--ed:-->江蘇巡撫採進本
<p>
<!--no:-->唐王維撰。國朝趙殿成註。殿成字松谷。仁和人。王維集舊有顧起經分類註本。但註詩而不及文。詩註亦閒有舛漏。殿成是本。初定稾於雍正戊申。成書於乾隆丙辰。鈎稽考訂。定爲古體詩六卷。近體詩六卷。近體詩八卷。皆以元劉辰翁評本所載爲斷。其所本所增。及他書互見者。則爲外編一卷。其雜文則釐爲十三卷。併爲箋註。又以王縉進表代宗批答唐書本傳世系遺事。及同時唱和後人題詠爲一卷。弁之於首。以詩評畫錄年譜爲一卷。綴之於末。其年譜亦本傳世系之類。後人題詠亦詩評畫錄之類。而一置於後。一置於前。編次殊爲未協。又集外之詩。旣爲外編。其論畫諸篇。亦集外之文。疑以傳疑者。而混於文集。不復分別。體例亦未畫一。然排比有緒。終較他本爲精審。其箋註往往捃拾類書。不能深究出典。卽以開卷而論。閶闔字見楚辭。而引三輔黃圖。八荒字見淮南子。而引章懷太子後漢書註。胡牀字見世說新語。桓伊戴淵事而引張端義貴耳集。朱門字亦見世說新語支遁語。而引程大昌演繁露。雙鵠字自用古詩願爲又黃鵠語。而引謝維新合璧事類。絕迹字見莊子。而引曹植與楊修書。皆未免舉末遺末。然於顧註多所訂正。又維本精於佛典。顧註多未及詳。殿成以王琦熟於三藏。屬其助成。亦頗補所未備。核其品第。固猶在顧註上也。<br/>
</p></div></body>
</html>