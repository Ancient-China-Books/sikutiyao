<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部四十四
<!--sf:-->總集類存目一
</font><h2>
<!--ti:-->濂洛風雅 六卷
</h2><p>
<!--no:-->元金履祥編。履祥有尚書表註。已著錄。是編乃至元丙申履祥館於韓良瑞家齊芳書舍所刻。原本選錄周子程子。以至王柏王偘等四十八人之詩。而冠以濂洛詩派圖。但以師友淵源爲統紀。初不分類例。良瑞以爲濂洛諸人之詩。固皆風雅之遺。第風雅有正變大小之殊。頌亦有周魯之異。於是分詩銘箴誡贊詠四言者爲風雅之正。其楚辭歌騷樂府韻語。爲風雅之變。五七言古風。則風雅之再變。絕句律詩。則又風雅之三變云云。具見良瑞所作序中。蓋選錄者履祥。排比條次者則良瑞也。昔朱子欲分古詩爲兩編而不果。朱子於詩學頗邃。殆深知文質之正變。裁取爲難。自眞德秀文章正宗出。始別爲談理之詩。然其時助成其稾者爲劉克莊。德秀特因而刪潤之。故所黜者或稍過。而所錄者尚未離乎詩。自履祥是編出。而道學之詩。與詩人之詩。千秋楚越矣。夫德行文章。孔門卽分爲二科。儒林道學文苑。宋史且別爲三傳。言豈一端。各有當也。以濂洛之理責李杜。李杜不能爭。天下亦不敢代爲李杜爭。然而天下學爲詩者。終宗李杜。不宗濂洛也。此其故可深長思矣。
</p><br/></div></body></html>