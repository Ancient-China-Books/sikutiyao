<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 苕溪漁隱叢話前集 六十卷 後集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->苕溪漁隱叢話前集 六十卷
<!--ti:-->後集 四十卷
</h2>
<!--ed:-->江蘇巡撫採進本
<p>
<!--no:-->宋胡仔撰。仔字元住。績溪人。舜陟之子。以蔭授迪功郎兩浙轉運司幹辦公事。官至奉議郎。知常州晉陵縣。後卜居湖州。自號苕溪漁隱。其書繼阮閲詩話總龜而作。前有自序。稱閲所載者皆不錄。二書相輔而行。北宋以前之詩話。大抵略備矣。然閲書多錄雜事。頗近小說。此則論文考義者居多。去取較爲謹嚴。閲書分類編輯。多立門目。此則惟以作者時代爲先後。能成家者列其名。瑣聞軼句。則或附錄之。或類聚之。體例亦較爲明晰。閲書惟採摭舊文。無所考正。此則多附辨證之語。尤足以資參訂。故閲書不甚見重於世。而此書則諸家援據。多所取資焉。新安文獻志。引方回漁隱叢話考曰。元任寓居霅上。謂阮閲閎休詩總。成於宣和癸卯。遺落元祐諸公。乃增纂集。自國風漢魏六朝。以至南渡之初。最大家數。特出其名。餘入雜紀。以年代爲後先。回幼好之。學詩實自此始。元任以閎休分門爲未然。有湯巖起者。閎休郷人。著詩海遺珠。又以元任爲不然。回聞之吾州羅任臣毅卿。所病者元任紀其自作之詩不甚佳耳。其以歷代詩人爲先後。於諸家詩話有去有取。閒斷以己意。視皇朝類苑中概而竝書者。豈不爲優云云。雖郷曲之言。要亦不失公論也。<br/>
</p></div></body>
</html>