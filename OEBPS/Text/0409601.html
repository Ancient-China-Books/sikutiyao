<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十八 別集類存目十二 王己山文集 十卷 別集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十八
<!--sf:-->別集類存目十二
</font><h2>
<!--ti:-->王己山文集 十卷
<!--ti:-->別集 四卷
</h2>
<!--ed:-->江蘇巡撫採進本
<p>
<!--no:-->國朝王步靑撰。步靑有四書本義匯參。已著錄。金壇王氏。以八比稱。於世者。凡六人。所謂王氏六子是也。六子之中。汝驤及步靑名尤著。汝驤文神思澹遠。取徑單微。步靑則法律嚴謹。不失尺寸。在近時號爲正宗。於古文則餘力及之。非所專門也。其集原名竹里草堂遺稾。乃步靑沒後。其子士鼇所編。後寧化雷鋐督學江蘇時。從士鼇取其稾本。重爲删定。凡存九十餘篇。勒爲十卷。用步靑別號。改題今名。又別集四卷。皆其時文選本之序論。則士鼇裒輯編次。附刊以行。蓋步靑困諸生者二十餘年。至康熙甲午。乃舉於鄉。往來公車又十年。至雍正癸卯。始成進士。旋以病乞歸里居教授。惟以評選時文爲事。平生精力。盡在於是。故講論時文之語。至於積成卷帙。考論文之書。自摯虞文章流別後。凡數百家。其專論場屋程式者。則自元倪士毅作義要訣始。自爲一編。於例當入詩文評類。以其原附本集之末。故仍其舊焉。<br/>
</p></div></body>
</html>