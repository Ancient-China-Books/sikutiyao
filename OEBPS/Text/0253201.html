<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->避暑錄話 二卷
</h2><p>
<!--no:-->宋葉夢得撰。案晁公武讀書志載此書作十五卷。與此本卷數。多寡懸殊。疑今所行者非完帙。然文獻通考。已作二卷。毛晉津逮祕書跋云。得宋刻迥異坊本。亦作二卷。則宋代亦卽此本。考諸書所引避暑錄話。亦具見此本之中。無一條之佚脫。知讀書志爲傳寫之謬矣。夢得在南渡之初。巋然耆宿。其藏書至三萬餘卷。亦甲於諸家。故通悉古今。所論著多有根柢。惟本爲蔡京之門客。不免以門戶之故。多陰抑元祐而曲解紹聖。如論詩賦一條。爲王安石罷詩賦解也。葉源一條。爲蔡京禁讀史解也。王姬一條。爲蔡京改公主曰帝姬解也。至深斥蘇洵辨姦論。則尤其顯然者矣。然終怵於公論。隱約其文。尚不似陳善捫蝨新話。顚倒是非。黨邪醜正。一概肆其狂詆。其所敍錄。亦多足資考證。而裨見聞。故善書竟從屛斥。而是編則仍錄存焉。
</p><br/></div></body></html>