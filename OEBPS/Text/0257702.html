<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 韻石齋筆談 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->韻石齋筆談 二卷
</h2>
<!--ed:-->浙江鮑士恭家藏本
<p>
<!--no:-->國朝姜紹書撰。紹書有無聲詩史。已著錄。是書仿周密雲煙過眼錄。記所見古器書畫及諸奇玩。惟密書以收藏之人標題。此書卽以其物標題。密書但記其名。此書併詳其形模。及諸家授受得失之始末。其體例小異耳。其天成太極圖一條。不過石中圓理。偶爾黑白相閒。遂執以駁朱子太極無形之說。殊爲迂謬。延陵十字碑一條。力辨孔子未嘗至吳之說。引後世書墓誌者。不必皆至墓門爲證。然墓之建碑。自是漢以下事。越國數千里。乞人表墓。自是唐宋以下事。以例三代。殆恐不然。至其辨黃氏文王鼎。附會博古圖。辨天啓甲子所得玉璽非秦物。辨河莊淳化帖爲宋人所重刊。非王著原摹。辨句容崇明寺藏經。有宋元祐五年張暉潘澤題名。無斗神幻書之事。辨宋徽宗山居圖。董其昌誤以爲王維。辨宋藏經多仿蘇黃字體。非必二人眞蹟。皆鑿然有理。其他亦多可資考證。猶近代說部之可觀者。其上卷祕閣藏書。永樂大典。名賢著述。朝鮮人好書四條。下卷晚季音樂。白兔。沙雞。文臣玉帶四條。雜說他事。於全書爲不類。蓋隨筆記錄。偶失刊削。以原本所有。仍竝存之焉。<br/>
</p></div></body>
</html>