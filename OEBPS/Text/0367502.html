<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山西巡撫採進本

<div id="text"><font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->山海漫談 三卷
<!--ti:-->附錄 二卷
</h2><p>
<!--no:-->明任環撰。環字應乾。號復菴。長治人。嘉靖甲辰進士。歷任廣平沙河滑縣三縣知縣。遷蘇州府同知。以禦倭功擢按察司僉事。整飭蘇松二府兵備道。進山東石參政。事蹟附見明史曹邦輔傳。是集爲乾隆丁丑。其鄉人庾璵所刻。凡文二卷。詩詞一卷。其後兩卷。則所附諭祭文本傳墓誌。及諸家題詠文也。環禦倭頗著奇績。當時皆以爲賞薄不足酬勞。其遺集久散佚。其子孫搜求輯錄。所得不及十之一。仍名曰山海漫談。從其初也。其文旣得諸殘燬之餘。故有見卽收。不暇銓擇。多潦草應酬之作。然就其存者論之。古文皆嶄嶄有筆力。且高簡有法度。其中如蘇門雙節記。重修白雲茅屋記。重修文廟祭器記。啓明山先生書。雖不免參雜俗格。至於送蕭西泉朱薄西二序。德風亭滑縣行館二記。與王南崖答王東臺二書。皆絕非明人文集。以時文爲古文者。雖置之作者閒可也。詩如槎泛星河秋作客。劍橫滄海夜談兵之類。亦閒有可觀。而宂俗者多。則其後人編次。失於删汰之過。然環之爲人。無媿忠孝。亦不以韻語繩之矣。
</p><br/></div></body></html>