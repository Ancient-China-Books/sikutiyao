<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十一 史鈔類 兩漢博聞 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十一
<!--sf:-->史鈔類
</font><h2>
<!--ti:-->兩漢博聞 十二卷
</h2>
<!--ed:-->兩淮鹽政採進本
<p>
<!--no:-->明嘉靖中黃魯曾刊本。不著撰人名氏。案晁公武讀書志。乃宋楊侃所編也。侃錢塘人。端拱中進士。官至集賢院學士。晚爲知制誥。避眞宗舊諱。更名大雅。是編摘錄前後漢書。不依篇第。不分門類。惟簡擇其字句故事。列爲標目。而節取顏師古及章懷太子註。列於其下。凡前漢書七卷。後漢書五卷。雖於史學無關。然較他類書採摭雜說者。究爲雅馴。後漢書中。閒有引及前漢書者。必標顏師古字。而所引梁劉昭續漢志註。乃與章懷註無別。體例未免少疎。至所列紀傳篇目。亦往往多有訛舛。然如四皓條下。引顏師古註曰。四皓稱號。本起於此。更無姓名可稱。蓋隱居之人。匿蹟遠害。不自標顯。祕其氏族。故史傳無得而詳。至於皇甫謐圈稱之徒。及諸地理書說。竟爲四人安姓字。自相錯互。語又不經。班氏不載於書。諸家皆臆說。今並棄略。一無取焉云云。明監本漢書註。竟佚此條。惟賴此書幸存。則亦非無資考證者矣。<br/>
</p></body>
</html>