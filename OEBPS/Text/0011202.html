<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部六
<!--sf:-->易類六附錄
</font><h2>
<!--ti:-->易緯通卦驗 二卷
</h2><p>
<!--no:-->案易緯通卦驗。馬端臨經籍考。及宋史藝文志。倶載其名。黃震日抄。謂其書大率爲卦氣發。朱彜尊經義考。則以爲久佚。今載於說郛者。皆從類書中湊合而成。不逮什之二三。蓋是書之失傳久矣。經籍考藝文志舊分二卷。此本卷帙不分。核其文義。似於人主動而得天地之道則萬物之蘊盡矣以上爲上卷。曰凡易八卦之氣驗應各如其法度以下爲下卷。上明稽應之理。下言卦氣之徴驗也。至其中譌脱頗多。注與正文往往相混。其字句與諸經注疏續漢書劉昭補注。歐陽詢藝文類聚。徐堅初學記。宋白太平御覽。孫瑴古微書等書所徴引。亦互有異同。第此書久已失傳。當世竝無善本可校。類書所載。亦輾轉譌舛。不盡可據。謹於各條下擬列案語。其文與注相混者。悉爲釐正脱漏。異同者則詳加參校。與本文兩存之。蓋通其所可知。闕其所不可知。亦闕疑仍舊之義也。
</p><br/></div></body></html>