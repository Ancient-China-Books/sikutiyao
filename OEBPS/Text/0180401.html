<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 求古錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->求古錄 一卷
</h2>
<!--ed:-->兩淮鹽政採進本
<p>
<!--no:-->國朝顧炎武撰。炎武有左傳杜解補正。已著錄。炎武性好遠遊。足迹幾徧天下。搜金石之文。手自鈔纂。凡已見方志者不錄。現有拓本者不錄。近代文集尚存者不錄。上自漢曹全碑。下至明建文霍山碑。共得五十六種。每刻必載全文。蓋用洪适隸釋之例。仍皆誌其地理。考其建立之由。古字篆隸。一一註解。其中官職年月。多可與正史相參。如茶荼準准張弡等字。亦可以補正字書之譌。炎武別有金石文字記。但載跋尾。不若此編之詳明也。惟曹全碑題中平二年十月丙辰造。以後漢書考之。靈帝本紀。是年十月有庚寅。距丙辰前二十六日。天文志。是年十月有癸亥。距丙辰後七日。其閒不得有丙辰。頗疑是碑之僞。據潛研堂金石文跋尾。以長歷推之。始知是年十月丙申朔。丙辰爲月之二十一日。癸亥爲月之二十八日。實爲庚寅。併證以譙敏碑。稱中平二年三月九日戊寅。靈帝本紀。及五行志。並稱中平三年五月壬辰晦。干支日數。一一相符。乃本紀之誤。非碑之僞。炎武猶未及詳辨。是則考證之偶疎耳。<br/>
</p></body>
</html>