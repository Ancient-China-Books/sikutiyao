<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 古儷府 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->古儷府 十二卷
</h2>
<!--ed:-->江蘇巡撫採進本
<p>
<!--no:-->明王志慶編。志慶字與游。崑山人。天啓丁卯舉人。是書以六朝唐宋駢體。足供詞藻之用者。採摭英華。分類編輯。其漢魏賦頌之類。雖非四六。而典實博麗。已開對偶之漸者。亦併取焉。分十八門。曰天文。曰地理。曰歲時。曰帝王。曰宮掖。曰儲宮。曰帝戚。曰人。曰職官。曰禮。曰樂。曰道術。曰文學。曰武功。曰居處。曰恩賚。曰物類。子目凡一百八十有二。大概仿歐陽詢藝文類聚之例。或載全篇。或存節本。與他類書割裂餖飣。僅存字句者不同。所引止於宋以前。又皆從各總集別集採出。亦不似明人類書。輾轉稗販。宂瑣舛譌。惟閒收玉海所載偶句。稍爲猥雜。以例推之。則吳淑事類賦。將全部收入乎。幸其偶一見之。故尚不甚爲累也。<br/>
</p></div></body>
</html>