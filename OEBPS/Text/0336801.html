<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 金陵百詠 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->金陵百詠 一卷
</h2>
<!--ed:-->浙江鮑士恭家藏本
<p>
<!--no:-->宋曾極撰。極字景建。臨川布衣。晚以江湖集事得罪。謫道州卒。所著舂陵小雅。今已不傳。此乃其詠建康故蹟之作。皆七言絕句。凡一百首。詞意悲壯。有磊落不羈之氣。羅椅嘗謝其惠百詠書云。不知景建是何肺腑。能辦此等惱人語於千載下。今觀其詩。如天門山云。高屋建瓴無計取。二梁剛把當殽函。新亭云。江右於今成樂土。新亭垂淚亦無人。大抵皆以南渡君臣。畫江自守。無志中原而作。其寓意頗爲深遠。豫章人物志。載極遊金陵題行宮龍屏。忤時相史彌遠。以是獲譴。是編有古龍屏風一首云。乘雲遊霧過江東。繪事當年笑葉公。可恨橫空千丈勢。翦裁今入小屏風。與人物志所紀相合。蓋其憤激之詞。雖不無過於徑直。而淋漓感慨。與劉過龍洲集中詩句。氣格往往相同。固不徒以模山範水爲工者也。劉壎隱居通議。摘其可惜當年殺嚴續。無人爲益決囚燈二語。謂續始終全美。未嘗被殺。不免誤用故事。考資治通鑑。載陳覺使周還。矯世宗詔。命李景殺嚴續。景表請於周。明續無罪。覺詐始露。而續得免。是續實未被殺。壎所駁良是。究其致謬之由。蓋以姚寬西溪叢語。有鐘謨奉使歸唐。以陳覺矯周帝之命斬嚴續事。言於唐主云云。所言不具首尾。極遂以爲實有是事。又決囚燈事。以中主誤爲後主。亦爲乖舛。是則考證之偶疎。固不必爲之諱矣。<br/>
</p></div></body>
</html>