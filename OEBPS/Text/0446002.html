<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 絕妙好詞箋 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->絕妙好詞箋 七卷
</h2>
<!--ed:-->兵部侍郎紀昀家藏本
<p>
<!--no:-->絕妙好詞宋周密編。其箋則國朝查爲仁厲鶚所同撰也。密所編南宋歌詞。始於張孝祥。終於仇遠。凡一百三十二家。去取謹嚴。猶在曾慥樂府雅詞黃昇花菴詞選之上。又宋人詞集。今多不傳。併作者姓名。亦不盡見於世。零璣碎玉。皆頼此以存。於詞選中最爲善本。初爲仁採摭諸書以爲之箋。各詳其里居出處。或因詞而考證其本事。或因人而附載其佚聞。以及諸家評論之語。與其人之名篇秀句。不見於此集者。咸附錄之。會鶚亦方箋此集。尚未脫稾。適遊天津。見爲仁所箋。遂擧以付之。刪複補漏。合爲一書。今簡端竝題二人之名。不沒其助成之力也。所箋多泛濫㫄渉。不盡切於本詞。未免有嗜博之弊。然宋詞多不標題。讀者毎不詳其事。如陸游之瑞鶴仙。韓元吉之水龍吟。辛棄疾之祝英臺近。尹煥之唐多令。楊恢之二郎神。非參以他書。得其源委。有不解爲何語者。其疎通證明之功。亦有不可泯者矣。密有癸辛雜識諸書。鶚有遼史拾遺諸書。皆已著錄。爲仁字心穀。號蓮坡。宛平人。康煕辛卯擧人。是集成於乾隆己巳。刻於庚午。鶚序稱其尚有詩餘紀事如干卷。今未之見。殆未成書歟。<br/>
</p></body>
</html>