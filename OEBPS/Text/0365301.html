<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->直隸總督採進本

<div id="text"><font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->沙溪集 二十三卷
</h2><p>
<!--no:-->明孫緒撰。緒字誠甫。沙溪其自號也。故城人。宏治己未進士。官至太僕寺卿。是集文八卷。賦一卷。雜著一卷。無用閒談六卷。詩七卷。其文沈著有健氣。其無用閒談有曰。文章與時高下人之才力亦各不同。今人不能爲秦漢戰國。猶秦漢戰國不能爲六經也。世之文士。尺寸步驟。影響摹擬。晦澀險深。破碎難讀云云。其意蓋爲李夢陽發。可以見其趨向矣。至於古今仕學辨之類。參以排偶。不古不今。則編次者失於删汰。轉爲作者累耳。其無用閒談。多深切著明之語。論文論詩。亦各有確見。王士禎池北偶談。嘗摘其誤以五代王祚事爲彭時事。其說良是。他如論揚雄事。亦失當。然要不害其大旨。詩格頗近李東陽。而深以何孟春等註東陽樂府。稱其過於李杜爲非。蓋譏譽者之溢量。非排擊東陽也。此集舊與以中錫東田集合刊。然學問筆力。皆勝中錫。故今摘錄緒集。而中錫集則存其目焉。
</p><br/></div></body></html>