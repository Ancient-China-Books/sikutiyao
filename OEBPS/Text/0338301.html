<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 竹齋詩集 三卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->竹齋詩集 三卷
<!--ti:-->附錄 一卷
</h2>
<!--ed:-->兩淮馬裕家藏本
<p>
<!--no:-->宋裘萬頃撰。萬頃字元量。新建人。淳熙十四年進士。歷官大理寺司直。請外任添差江西撫幹。楊簡誌其墓。以默識稱之。陳宏緒寒夜錄稱萬頃在當時。與胡桐原萬澹菴徐竹堂往來倡和。號爲四傑。今三人俱已湮沒。惟萬頃集存。劉克莊後邨集。有裘元量司直詩跋。稱其標致高勝。有顏氏之臞。龔生之潔。又稱其猶子南昌理掾應材。攜竹齋遺墨古律詩三首。其季元齡。又手錄四十二首。其言若近而遠。若淡而深。近而淡者可能。遠而深者不可能。爲人自貴重恥表襮。惟詩亦然。世知竹齋者多。而見其詩者絕少。理掾蓋鋟諸梓。與同志共之云云。則元量之詩。克莊時尚無專集。此本爲康熙已丑。其裔孫錦縣知縣奏所刊。凡詩三卷。末一卷附錄誥敕誌銘。不知何人所編。近時工部尚書裘曰修。又重刊之。曰修亦萬頃裔也。其詩雖風骨未高。而淸婉有餘。不染江湖之濫派。趙與虤娛書堂詩話。嘗稱其歸興一篇。又稱其初官樂平印曹。與洪邁詩篇往來。邁最推其雲歸靑嶂雨初歇。花臥碧苔春已休之句云。<br/>
</p></body>
</html>