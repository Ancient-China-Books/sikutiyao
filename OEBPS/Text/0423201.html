<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 甬上耆舊詩 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->甬上耆舊詩 三十卷
</h2>
<!--ed:-->浙江巡撫採進本
<p>
<!--no:-->國朝胡文學編。其傳則李鄴嗣作也。文學有疏稾。鄴嗣有杲堂文鈔。倶已著錄。輯明州詩文者。宋有鄞江集。今已失傳。王應麟四明文獻集。亦復佚闕。至明宋士之四明雅集二十家。戴鯨之續集六十家。張時徹之四明風雅一百二十家。於作者採綴稍廣。而源流未備。鄴嗣嘗撰甬上耆舊傳。紀其郷先哲行事頗詳。文學因卽其傳中之人。搜錄遺詩。論定編次。而各以原傳系之。始自周文種漢大黃公。終於明季諸家。凡四百三十人。得詩三千餘首。本四十卷。甫授梓而文學卽世。其子得邁。因以前三十卷先刊行之。毎卷之首。倶有小序。略依其才品名位高下爲次。使各以類從。而不盡以時代爲斷。於支派極爲詳晰。中如宋袁爕之絜齋集。袁甫之蒙齋集。亡佚已久。今始得於永樂大典中裒集成編。文學等固宜目所未睹。至樓鑰攻媿全集。尚有遺本流傳。而僅據其選集鈔存。亦爲搜羅未至。然其體例精審。於部居州次之中。寓論世知人之義。徵文考獻。條理秩然。固非釣名悦俗。瓦礫雜陳者。所得而相比矣。<br/>
</p></div></body>
</html>