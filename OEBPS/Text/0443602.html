<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 東浦詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->東浦詞 一卷
</h2>
<!--ed:-->江蘇巡撫採進本
<p>
<!--no:-->宋韓玉撰。案是時有二韓玉。劉祁歸潛志曰。韓府判玉。字溫甫。燕人。少讀書尚氣節。擢第入翰林。爲應奉文字。後爲鳳翔府判官。大安中陜西帥府。檄授都統。或誣以有異志。收鞫死獄中。金史大金國志竝同。此一韓玉也。其人終於金。葉紹翁四朝聞見錄。曰司馬文季使北不屈。生子名通國。蓋本蘇武之意。通國有大志。嘗結北方之豪韓玉擧事。未得要領。紹興初玉挈家而南。授江淮都督府計議軍事。其兄璘在北。亦與通國善。癸未九月。以扇寄玉詩。都督張魏公見詩。甲申春遣信往大梁。諷璘通國等至亳州。爲邏者所獲。通國璘等三百餘口同日遇害。此又一韓玉也。其人由金而入宋。考集中有張魏公生旦。上辛幼安。生日自廣中出過廬陵贈歌姫段雲卿水調歌頭三首。廣東與康伯可感皇恩一首。則是集爲歸宋後所編。故陳振孫書錄解題。有東浦詞一卷。著於錄也。毛晉刻其詞。入宋六十家詞。又詆其雖與康與之辛棄疾唱和。相去不止苧蘿無鹽。今觀其詞。雖慶賀諸篇。不免俗濫。晉所摘且坐令中二句。亦體近北曲。誠非佳製。然宋人詞內。此類至多。何獨刻責於玉。且集中如感皇恩減字木蘭花賀新郎諸作。未嘗不淒淸宛轉。何獨擯置不道。而獨糾其冤家何處二語。蓋明人一代之積習。無不重南而輕北。內宋而外金。晉直以畛域之見。曲相排詆。非眞出於公論也。又鄙薄旣深。校讎彌略。如水調歌頭第二首前闋。容飾尚中州句。飾字譌爲飭字。曲江秋前闋。淒涼颺舟句。本無遺脫。乃於颺字下加一方空。後闋蕭然傷句。傷字下當脫一字。乃反不以方空記之。一翦梅前闋。只怨閒縱繡鞍塵句。怨字據譜不宜仄。上西平調。卽金人捧露盤前闋。喑惜雙雪句。惜字據譜。亦不宜仄。後闋不知早句。早字下據譜。尚脫一字。賀新郎第三首後闋冷字韻複。當屬譌字。一翦梅一名行香子。乃誤作竹香子。不知竹香子別有一調。與此迥異。上辛幼安水調歌頭。誤脫一頭字。遂不與水調歌頭竝載。而別立一水調歌之名。排比參錯。備極譌舛。晉刻宋詞。獨此集稱託友人校讎。殆亦自知其疎漏歟。至賀新郎詠水仙。以玉曲與注女竝叶。卜算子以夜謝與食月互叶。則由玉參用土音。如林外以掃叶鎖。黃庭堅之以笛叶竹。非校讎之過矣。<br/>
</p></body>
</html>