<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十四 雜家類存目十一 津逮祕書 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十四
<!--sf:-->雜家類存目十一
</font><h2>
<!--ti:-->津逮祕書 無卷數
</h2>
<!--ed:-->內府藏本
<p>
<!--no:-->明毛晉編。晉有毛詩陸疏廣義。已著錄。此爲所纂叢書。分十五集。凡一百三十九種中。金石錄。墨池篇。有錄無書。實一百三十七種。卷首有胡震亨序。初刻所藏古笈。爲祕册彙函。未成而燬於火。因以殘版歸晉。晉增爲此編。凡版心書名在魚尾下。用宋本舊式者。皆震亨之舊。書名在魚尾上。而下刻汲古閣字者。皆晉所增也。晉家富藏書。又所與遊者。多博雅之士。故較他家叢書。去取頗有條理。而所收近時僞本。如詩傳。詩說。歲華紀麗。瑯嬛記。漢雜事祕辛之類。尚有數種。又經典釋文。割裂周易一卷。尤不可解。其題跋二十家。皆鈔撮於全集之中。亦屬無謂。今仍分著於錄。而存其總名於此。以不沒其蒐輯刊刻之功焉。<br/>
</p></div></body>
</html>