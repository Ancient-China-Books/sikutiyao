<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮釋宮增注 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮釋宮增注 一卷
</h2>
<!--ed:-->安徽巡撫採進本
<p>
<!--no:-->國朝江永撰。永有周禮疑義舉要。已著錄。是書取朱子儀禮釋宮一篇。<span class="jiazhu">案釋宮本李如圭之書。誤編於朱子集中。永作此書之時。永樂大典尚未顯於世。故不知非朱子之筆。今仍其原書所稱。而附著其故於此。</span>爲之詳注。多所發明。補正其稍有出入者。僅一二條。而考證精密者。居十之九。如鄭注謂大夫士無左右房。朱子疑大夫士亦有西房而未決。考詩正義曰。鄉飲酒義。尊于房戶之閒。賓主共之。由無西房。故以房與室戶之閒爲中。又鄉飲酒禮。席賓於戶牖閒。鄉飲酒義曰。坐賓于西北。則大夫士之戶牖閒在西。而房戶閒爲正中。明矣。此大夫士無西房之顯證。永乃謂賓坐戶牖閒主人自阼階上。望之若在西北。故云坐賓於西北。其實在北而正中。不知鄉飲酒義。又云坐介于西南。坐僎于東北。若以永說推之。則鄉飲酒禮注。所謂主席阼階上西面。介席西階上東面。其東西正相向者。自主人望介。乃在西而不在西南也。鄉飲酒禮所謂僎席在賓東者。自主人望僎。乃在北而不在東北也。其說殊有難通。且鄉飲酒義。亦云主人坐于東南。卽知坐賓西北。自據堂之西北。非主人之西北。明矣。又詩斯干云。築室百堵。西南其戶。鄭箋謂天子之寢左右房。異於一房者之室戶也。永謂詩南東其畝。謂或南其畝。或東其畝。與此西南其戶。語勢正同。此燕寢室內。或開西戶以達於東房。考燕寢西戶之制。不見於經。玉藻曰。君子之居恆當戶。寢恆東首。則燕寢也。而注以當戶爲嚮明。則燕寢之戶南嚮也。卽以漢制考之。漢書龔勝傳云。勝爲牀室中。戶西南牖下。使者入戶西行南面立。若爲西向之戶。則入戶卽東行矣。然則燕寢戶皆南嚮。同於正寢西嚮之說。略無所據也。其他若謂東夾西夾。不當稱夾室。雜記大戴禮夾室二字。乃指夾與室言之。本各一處。注疏連讀之。故相沿而誤。又謂門屏之閒曰宁。乃路門之外屏樹之內。邢疏前說爲得。其後說又以爲路門之內。則誤。又謂李巡爾雅注。宁正門內兩塾閒。乃與詩之著義同。非門屏閒之宁也。如此之類。不可殫舉。其辨訂俱有根據。足證前人之誤。知其非同影響剽掇之學矣。<br/>
</p></div></body>
</html>