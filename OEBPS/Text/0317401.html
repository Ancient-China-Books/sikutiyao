<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 韓內翰別集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->韓內翰別集 一卷
</h2>
<!--ed:-->江蘇巡撫採進本
<p>
<!--no:-->唐韓偓撰。唐書本傳。謂偓字致光。計有功唐詩紀事。作字致堯。胡仔漁隱叢話。謂字致元。毛晉作是集跋。以爲未知孰是。案劉向列仙傳。稱偓佺堯時仙人。堯從而問道。則偓字致堯。於義爲合。致光致元。皆以字形相近誤也。世爲京兆萬年人。父瞻。與李商隱同登開成四年進士第。又同爲王茂元壻。商隱集中所謂留贈畏之同年者。卽瞻之字。偓十歲卽能詩。商隱集中所謂韓冬郞卽席得句有老成之風者。卽偓也。偓亦登龍紀元年進士第。昭宗時官至兵部侍郞翰林學士承旨。忤朱全忠貶濮州司馬。再貶榮懿尉。徙鄧州司馬。天祐二年復故官。偓惡全忠逆節。不肎入朝。避地入閩。依王審知以卒。偓爲學士時。內預祕謀。外爭國是。屢觸逆臣之鋒。死生患難。百折不渝。晚節亦管寧之流亞。實爲唐末完人。其詩雖局於風氣。渾厚不及前人。而忠憤之氣。時時溢於語外。性情旣摯。風骨自遒。慷慨激昂。迥異當時靡靡之響。其在晚唐。亦可謂文筆之鳴鳳矣。變風變雅。聖人不廢。又何必定以一格繩之乎。唐書藝文志。載偓集一卷。香奩集一卷。晁氏讀書志。云韓偓詩二卷。香奩不載卷數。陳振孫書錄解題。云香奩集二卷。入內廷後詩集一卷。別集三卷。各家著錄。互有不同。今鈔本旣曰別集。又註曰入內廷後詩。而集中所載。又不盡在內廷所作。疑爲後人裒集成書。按年編次。實非偓之全集也。<br/>
</p></body>
</html>