<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十五 別集類存目九 精華錄訓纂 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十五
<!--sf:-->別集類存目九
</font><h2>
<!--ti:-->精華錄訓纂 十卷
</h2>
<!--ed:-->大理寺卿陸錫熊家藏本
<p>
<!--no:-->國朝王士禎撰。惠棟註。士禎有古懽錄。棟有易漢學皆已著錄。士禎晚年仿宋黃庭堅精華錄例。自定其詩爲此本。棟祖周惕。爲士禎門人。故棟亦仿任淵史李溫例註之。以引證浩繁。每卷各分爲上下。其凡例稱所採書共數百餘種。悉從本書中出。不敢一字拾人牙後慧。然亦大槩言之耳。卽以第一卷而論。如溫庭筠靚妝錄。蔡賢漢官典職。孫氏瑞應圖。陸機洛陽記。沈懷遠南越志。蔡邕琴操。河圖括地象。顧野王玉篇。<span class="jiazhu">案今太廣益會玉篇。乃宋大中祥符六年重修。非惟非野王之舊。竝非孫強之舊</span>輿地志管輅別傳。梁京寺記。檀道鸞續晉陽秋十二書。宋以來久不著錄。棟何由見本書哉。<span class="jiazhu">案楝註例。凡引已佚書者。皆冠以現存書名。如藝文類聚大平御覽之類。</span>又棟邃於經學。於詞賦所涉頗淺。所引或不得原本。於顯然共見者。或有遺漏。如註寒肌起粟字。引蘇軾旅館孤眠體生粟句。不知此用軾雪詩凍合玉樓寒起栗句也。註吹香字。引李賀山頭老桂吹古香句。不知此用李頎愛敬寺古藤歌密葉吹香飯僧徧句也。註麥飯字。引劉克莊漢寢唐陵無麥飯句。不知爲五代史家人傳語也。註大漠字。引程大昌北邊備對。不知爲後漢書竇憲傳語也。至於每條既各自標目。則其文不相連屬。乃於數條共引一書者。不另標名。如轅固里詩註曲學字曰。今上初卽位云云。葢蒙上條史記之文。然不標史記。而首句突稱今上。是何代之帝也。具體例亦閒有未善。<span class="jiazhu">案以上亦姑舉第一卷言之。</span>是書先有金榮箋註盛行於時。棟書出而榮書遂爲所軋。要亦勝於金註耳。至於元元本本。則不及其詁經之書多矣。人各有能有不能。不必以此註而輕棟。亦不必以棟而併重此註也。<br/>
</p></div></body>
</html>