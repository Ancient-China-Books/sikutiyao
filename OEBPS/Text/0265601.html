<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 言鯖 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->言鯖 二卷
</h2>
<!--ed:-->大學士英廉購進本
<p>
<!--no:-->國朝呂種玉撰。種玉字藍衍。長洲人。是編皆訂正字義。考究事始。亦宋人釋常談之類。而語多習見。又往往昧其本原。成反滋顚舛。如謂今之路引。本漢之長境。不知周禮亦有此法。謂墓誌有爵者稱公。無爵者稱君。不知隸釋有後漢故民吳公碑。謂卽時爲登時。本唐戴冑語。不知漢建安中焦仲卿妻詩。已有登卽相和許語。謂親家之稱始五代。不知唐大曆中盧綸詩。已有人主人臣是親家語。謂排行起晉未。漢人未有。不知水經注載漢光武帝封諸姪。已德字聯名。謂虎林稱武林。先見晉書及漢地理志註。非避唐諱。不知作晉書之房喬。註漢書之顏籀。正爲唐人。其尤謬者。如漢武內傳。王母命田非答哥哥畢云云。乃答哥爲句。哥畢爲句。哥卽古文歌字。種玉不知漢人假借通用之法。又誤讀爲一句。遂以弟呼兄爲哥哥。語本於此。亦太疏舛矣。<br/>
</p></div></body>
</html>