<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->靑村遺藳 一卷
</h2><p>
<!--no:-->元金涓撰。涓字德原。義烏人。本姓劉。先世避吳越王錢鏐嫌名。改爲金氏。嘗受經於許謙。又學文章於黃溍。嘗爲虞集柳貫所知。交薦於朝。皆辭不赴。明初州郡辟召。亦堅拒不起。竟教授鄉里以終。所著有湖西靑村二集。共四十卷。兵燹不存。嘉靖中其六世孫魁。始掇拾散亡。編爲此本。魁子江。始刊版印行。以所存無幾。非涓手定之原集。故題曰遺稾。涓於宋濂王褘爲同學。褘贈涓詩。有惜哉承平世。遺此磊落姿句。頗嗟其沈晦。而涓送李子威之金陵詩云。若見潛溪宋夫子。勿云江漢有扁舟。乃深慮其薦達。志趣頗高。然其詩則不出江湖舊派。摹寫山林。篇篇一律。殊未爲超詣。觀集中有錢塘行在一篇。以元統至正閒人。何至指錢塘爲行在。知由耽玩宋末儲集。以習熟而誤沿舊語矣。特以託意蕭閒。不待矯語淸高。自無俗韻。又恬於仕宦。疏散寡營。亦無所怨尤。故品格終在江湖詩上耳。詩道關乎性情。此亦一證矣。
</p><br/></div></body></html>