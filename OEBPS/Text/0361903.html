<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->抑菴集 十三卷
<!--ti:-->後集 三十七卷
</h2><p>
<!--no:-->明王直撰。直字行儉。泰和人。永樂甲申進士。正統閒拜吏部尚書。天順初以老疾乞休。卒諡文端。事蹟具明史本傳。直當景帝易儲之時。持之不堅。爲平生之遺憾。然于謙當國。亦不能爭。其中殆有難言者。至於初諫親征。繼力爭遣使迎英宗。侃侃不撓。至以出使自任。大節究爲不愧。其器識厚重。在銓曹十六年。奉職公允。亦稱名臣。詩文典雅純正。有宋元之遺風。自永樂初爲庶吉士。卽承命入閣。典司制誥。後在翰林二十餘年。朝廷著作。多出其手。當時與王英齊名。有西王東王之目。而直尤爲老壽。巋然負一代重望。蕭鎡作是集序。稱其文汗漫演迤。若大河長川。沿洄曲折。輸寫萬狀。蓋明自中葉以後。文士始好以矯激取名。直當宣德正統閒。去開國之初未遠。淳樸之習。猶未全漓。文章不務勝人。惟求當理。故所作貌似平易。而溫厚和平。實非後來所及。雖不能追古作者。亦可謂尚有典型者矣。集爲其子檢討䆅所編。成化初其次子稙。復加校訂。而以原集未錄及。致仕後所作。別爲後集云。
</p><br/></div></body></html>