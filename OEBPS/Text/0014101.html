<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部八 易類存目二 周易象通 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部八
<!--sf:-->易類存目二
</font><h2>
<!--ti:-->周易象通 八卷
</h2>
<!--ed:-->浙江吳玉墀家藏本
<p>
<!--no:-->明朱謀㙔撰。謀㙔字鬱儀。寧獻王七世孫。萬歷閒以中尉攝石城王府事。是書惟釋上下經文。不及十翼。大旨欲稍還古義。而轉生臆說。如不用陳摶先天圖。亦不用周子太極圖。是矣。而別造河圖四。謂三代以來。世藏祕府以爲寶。學者莫得而窺。迨宋徽宗考古搜奇。始出示於外。是出何典記乎。邵陳以前無論矣。耿南仲張根諸家。皆徽宗時人。王湜以下諸家。皆徽宗後人。何不一見也。其說易以象。象取於互體變體。是矣。然如謂乾居西北。當奎婁白虎之尾。故曰履虎尾。已穿鑿附會。至於解既濟。云渉者多繫匏以防危。離爲大腹。匏瓜之象。則渉者也。坎爲川瀆。則津濟也。因外卦爲離。而生大腹。因大腹而生匏瓜。因匏瓜而牽合於繫匏渉水。以遷就既濟之象。易果若是之迂曲乎。又解困卦初爻二爻。云坎爲叢棘。初其株也。六三居泉谷之閒。故爲石梁。株木石梁。皆因未涸而爲橋梁。是急於濟渡而遭困也。因坎生叢棘。因在初爻而變文曰株木。因六三在兌坎之閒生泉谷。因泉谷而生石梁。而省文曰石。易果若是之晦澀乎。上經始乾坤而終坎離。下經始咸恆而終既濟未濟。確有義理。序卦卽不出孔子。亦必漢以前經師所傳。謀㙔乃合上下經而一之。易未經秦火。譌脱甚少。而謀㙔或隨意改字。或動稱錯簡衍文。甚至漸卦上九。併經文改爲鴻漸于逵。並不言舊作鴻漸于陸。其武斷尤甚。謀㙔以博洽名。此書尤爲曹學佺所推許。然其實多出臆見。不爲定論。學佺序詮釋易中諸字。如王安石字說。亦可笑也。<br/>
</p></div></body>
</html>