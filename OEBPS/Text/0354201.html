<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 鹿皮子集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->鹿皮子集 四卷
</h2>
<!--ed:-->兩淮馬裕家藏本
<p>
<!--no:-->元陳樵撰。樵字居采。婺州東陽人。至正中遭亂不仕。遁居圁谷。每衣鹿皮。因自號鹿皮子。考所作北山別業詩三十八首。備水石花竹之趣。則亦顧阿瑛倪瓚之流。非窮鄉苦寒之士也。鄭善夫經世要言。稱其經學爲獨到。然所稱神所知者謂之智。實慈湖之緒餘。而姚江之先導。論其所長。當仍在文章。是集題曰盧聯子友編。其古賦落落有奇氣。詩古體五言勝七言。近體七言勝五言。大抵七言古體學溫庭筠。以幽豔爲宗。七言近體學陸龜蒙。而雕削往往太甚。如春在地中常不死。月行天盡又飛來之類。則傷於麤俗。詩無獺髓痕猶在。夢有鸞膠斷若何之類。則傷於纖巧。顧嗣立元詩選。乃標爲佳句。列於外傳之內。殊失別裁。又古詩用韻。多以眞諄臻侵同用。沿吳棫韻補之謬註。殊乖古法。近體多以支脂之微齊通押。蓋亦誤信吳棫之說。夫詩各有體裁。韻亦各有界限。旣僻於復古。自可竟作古詩。何必更作今體。旣作今體。而又不用今韻。則驢非驢馬非馬。龜茲王所謂驘矣。是皆賢智之過。亦不必曲爲樵諱也。<br/>
</p></div></body>
</html>