<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 宣明論方 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->宣明論方 十五卷
</h2>
<!--ed:-->通行本
<p>
<!--no:-->金劉完素撰。是書皆對病處方之法。首諸證門。自煎厥薄厥飱洩䐜脹。以及諸痹心疝。凡六十一證。皆採用內經諸篇。每證各有主治之方。一宗仲景。次諸風。次熱。次傷寒。次積聚。次水溼。次痰飲。次勞。次燥。次洩痢。次歸人。次補養。次諸痛。次痔瘻。次瘧疾。次眼目。次小兒。次雜病。共十七門。每門各有總論。亦發明運氣之理。兼及諸家方論。於軒岐奧旨。實多闡發。而多用涼劑。偏主其說者。不無流弊。在善用者消息之耳。考原病式自序云。作醫方精要宣明論。一部三卷。十萬餘言。今刊入河閒六書者。乃有十五卷。其二卷之菊葉法。薄荷白檀湯。四卷之妙功藏用丸。十二卷之蓽澄茄丸。補中丸。楮實子丸。皆註新增字。而七卷之信香十方青金膏。不註新增字者。據其方下小序。稱灌頂法王子所傳。併有偈呪。金時安有灌頂法王。顯爲元明以後之方。則竄入而不註者。不知其幾矣。卷增於舊。殆以是歟。<br/>
</p></div></body>
</html>