<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類存目 晉記 六十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類存目
</font><h2>
<!--ti:-->晉記 六十八卷
</h2>
<!--ed:-->浙江巡撫採進本
<p>
<!--no:-->國朝郭倫撰。倫字凝初。號酉山。蕭山人。乾隆丙子擧人。是書前有倫自序。稱讀晉書苟勗傳。至高貴鄉公欲爲變一語。以爲大悖於理。又如宣景文及身不帝。而列諸本紀。孫旂牽秀助亂之徒。乃與繆播閻鼎同列。賈充姚萇傳。述鬼神事。竟如優徘。諸國載記。不年不月。複雜而無章。譙登許肅之忠義。闕而不載。潘岳諸人之文。無關治亂。乃皆臚之本傳。其閒謀臣碩士。如張華羊祜杜預王濬劉琨祖逖陶侃王導温嶠謝安之謨猷。以及劉石諸人之雄武。而本傳蕪宂。曾不足發其不可磨滅之概。至淸言娓娓。乃司馬氏所以亂亡。而縷述不衰。皆取舍失衷。是非瞀亂。因重爲刊定。勒成此編。其中唯諸志稍有可觀。悉仍舊貫。其餘删其宂瑣。更易舊文。爲世系一。本紀三。內紀一。志八。列傳四十一。十六國錄十四。積十五年乃成。較原本頗明簡。然亦有體例未善者。如司馬懿父子。改爲世系是已。至於呂后本紀。見於史記。實以臨朝。范史沿流。已失編年之本義。倫改傳爲紀。於例殊乖。平吳功臣。別立名目。史家亦無此法。推其根據。蓋襲史記高祖功臣。然彼自表例。非傳例也。五行志散入本紀。固足破附會之論。若删除列女。使因事附見於諸傳。設如陶嬰之類。黃鵠不雙。旣與時事無關。又無族屬可繫者。將竟遺之乎。阮籍雖未仕晉。然勸進一牋。本集具載。此其意存黨篡。百喙無詞。自當以徐昂發畏壘筆記所論爲是。載之晉史。所以誅心。乃附之阮咸傳中。俾與陶僭稱晉爲一例。非至公也。桓温雖未親纂。而跋扈不臣。至擅廢立。其先導桓元。何啻曹操之開曹丕。律以無將之義。書叛何詞。倫故末減之。亦爲好持異論。他如史家之難。莫過表志。晉書旣不立表。自宜補作。諸志漏略頗多。地理尤無端緒。亦急宜掇拾放逸。爲之葺完。乃憚於改作。竟仍其舊。是亦未免因陋就簡者矣。<br/>
</p></div></body>
</html>