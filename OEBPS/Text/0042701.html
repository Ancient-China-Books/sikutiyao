<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 禮記訓義擇言 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->禮記訓義擇言 八卷
</h2>
<!--ed:-->兩江總督採進本
<p>
<!--no:-->國朝江永撰。永有周禮疑義舉要。已著錄。是書自檀弓至雜記。於注家異同之說。擇其一是。爲之折衷。與陳澔注頗有出入。然持論多爲精核。如檀弓殷練而祔。周卒哭而祔。呂氏謂祔祭卽以其主祔藏于祖廟。旣除喪而後遷于新廟。永據左氏傳。特祀于主。烝嘗禘于廟。謂祔後主反殯宮。至喪畢乃遷新廟。引大戴禮諸侯遷廟禮。奉衣服由廟而遷于新廟。此廟實爲殯宮。今考顧命諸侯出廟門俟。孔傳曰。殯之所處曰廟。又儀禮士喪禮曰。巫止于廟門外。注曰凡宮中有鬼神曰廟。賈疏曰。廟門者。士死于適室。以鬼神所在則曰廟。故名適寢曰廟。然則大戴禮所云由廟者。實由殯宮。非由祖廟。永說有據。可以解程張諸儒之異同。又如玉藻曰。襲裘不入公門。疏云。裘上有裼衣。裼衣之上有襲衣。襲衣之上有正服。據曲禮疏。襲衣卽所謂中衣。永謂裼衣上卽謂正服。不得更有中衣。今考玉藻。君衣狐白裘。錦衣以裼之。注曰。錦衣復有上衣。天子狐白之上。衣皮弁。服皮弁。卽爲錦衣之上服。而裼衣之上。不復更有中衣可知。雖孔疏所說。據玉藻有長中繼揜尺之文。然繼揜尺之中衣不襲裼衣。後漢輿服志。宗廟諸祀。冠長冠。服袀。元絳緣領袖爲中衣。絳絝𥿉。漢書萬石君傳注。中帬若今中衣。釋名。中衣言在小衣之外。小衣卽褻衣也。然則中衣但得襲褻衣。不得襲裼衣也。孔疏顯誤。亦以永說爲確。又雜記曰。如三年之喪則旣顈。其練祥皆行。注曰。言今之喪旣服顈。乃爲前三年者變除而練祥祭也。此主謂先有父母之服。今又喪長子者。其先有長子之服。今又喪父母。其禮亦然。永謂玩注旣字乃字之意。本謂未顈以前值練祥不得行。正如纂言附論後喪變麻可補行之說。非謂旣顈而值前喪一期再行也。今考上節曰。有父之喪。如未沒喪而母死。其除父之喪也。服其除服。卒事反喪服。疏曰。謂母死旣葬後。值父應大祥除服以行祥事。然則母未葬而值父大祥。亦不可行。必待旣葬。然後補行明矣。永於下節旣字乃字之義。疏解明確。卽上下二節之義。亦俱可貫通。其他若辨程大昌袒爲免冠。及皇氏髽衰爲露紒髽之誤。尤爲精鑿不磨。至喪服小記。生不及祖父母諸父昆弟。而父稅喪。己則否。王肅謂計己之生。不及此親之存則不稅。永特宗其說。而於經文之弟字。雖不敢如劉知蔡謨直以爲衍文。乃謂言弟者。因昆連及之。則其說臆度。終不如鄭注爲得。然全書持義多允。非深於古義者不能也。<br/>
</p></body>
</html>