<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 周易本義集成 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->周易本義集成 十二卷
</h2>
<!--ed:-->兩江總督採進本
<p>
<!--no:-->元熊良輔撰。良輔字任重。號梅邊。南昌人。延祐四年嘗領鄉薦。其仕履未詳。是書前有良輔自序。稱丁巳以易貢同志。信其僭說。閔其久勤。出工費鋟梓。丁巳卽延祐四年。元舉鄉試。始於延祐甲寅。是科其第二舉也。考元史選舉志。是時條制。漢人南人試經疑二道。經義一道。易用程氏朱氏。而亦兼用古注疏。不似明代之制。惟限以程朱。後併祧程而專尊朱。故其書大旨。雖主於羽翼本義。而與本義異者。亦頗多也。黃虞稷千頃堂書目。稱良輔是書。外有易傳集疏不傳。考易傳集疏。元熊凱撰。江西通志。載凱字舜夫。南昌人。以明經開塾四十年。時稱遙谿先生。同邑熊良輔受業焉。良輔序中亦稱受易於遙谿熊氏。與通志合。截然兩人兩書。虞稷以同姓同里同時。遂誤合爲一耳。<br/>
</p></div></body>
</html>