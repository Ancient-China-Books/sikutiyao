<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二附錄 夏小正註 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十四
<!--sf:-->禮類存目二附錄
</font><h2>
<!--ti:-->夏小正註 一卷
</h2>
<!--ed:-->編脩勵守謙家藏本
<p>
<!--no:-->國朝黃叔琳撰。叔琳有硯北易鈔。已著錄。夏小正一書。原載大戴禮中。自隋志始別爲一卷。宋傅崧卿始分別經傳而爲之注。朱子沿用其例。稍加考定。附於儀禮經傳通解中。而未言所本。元金履祥亦未見傅氏之書。遂以爲朱子舊本。採附通鑑前編夏禹元年下。而句爲之注。與傳頗有異同。國朝濟陽張爾岐。合輯傳注爲一編。附以己說。叔琳以傳注多相重複。乃汰其繁蕪。以成是注。亦以己說附之。其稱傳者。大戴禮之文。其稱注者。履祥之說。注中稱張氏曰者。爾歧說稱案者。叔琳說也。其中如改種黍菽糜作菽穈。而下菽穈作菽糜。鹿人從。引易卽鹿從禽。丹鳥白鳥。不主螢火蝙蝠及蚊蚋之說。以匽爲蟬。以納卵蒜爲二物。皆與舊說不同。至鳴蜮傳中屈造之屬。引淮南子鼓造之文。謂爲蝦蟆。則牽合甚矣。<br/>
</p></body>
</html>