<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 金樓子 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->金樓子 六卷
</h2>
<!--ed:-->永樂大典本
<p>
<!--no:-->梁孝元皇帝撰。梁書本紀稱帝博總羣書。著述詞章。多行於世。其在在藩時。嘗自號金樓子。因以名書。隋書經籍志。唐書。宋史藝文志。俱載其目爲二十卷。晁公武讀書志謂其書十五篇。是宋代尚無闕佚。至宋濂諸子辨。胡應麟九流緒論。所列子部。皆不及是書。知明初漸已湮晦。明季遂竟散亡。故馬驌撰繹史。徵採最博。亦自謂未見傳本。僅從他書摭錄數條也。今檢永樂大典各韻。尚頗載其遺文。核其所據。乃元至正閒刊本。勘驗序目。均爲完備。惟所列僅十四篇。與晁公武十五篇之數不合。其二南五霸一篇。與說蕃篇文多複見。或傳刻者淆亂其目。而反佚其本篇歟。又永樂大典。詮次無法。割裂破碎。有非一篇而誤合者。有割綴別卷而本篇反遺之者。其篇端序述。亦惟戒子后妃捷對志怪四篇尚存。餘皆脫逸。然中閒興王戒子聚書說蕃立言著書捷對志怪八篇。皆首尾完整。其他文雖攙亂。而辛其條目分明。尚可排比成帙。謹詳加裒綴。參考互訂。釐爲六卷。其書於古今聞見事蹟。治忽貞邪。咸爲苞載。附以議論。勸戒兼資。蓋亦雜家之流。而當時周秦異書。未盡亡佚。具有徵引。如許由之父名。兄弟七人。十七而穩。成湯凡有七號之類。皆史外軼聞。他書未見。又立言聚書著書諸篇。自表其撰述之勤。所紀典籍源流。亦可補諸書所未備。惟永明以後。豔語盛行。此書亦文格綺靡。不出爾時風氣。其故爲古奧。如紀始安王遙光一節。句讀難施。又成僞體。至於自稱五百年運。余何敢讓。儼然上比孔子。尤爲不經。是則瑕瑜不掩。亦不必曲爲諱爾。<br/>
</p></div></body>
</html>