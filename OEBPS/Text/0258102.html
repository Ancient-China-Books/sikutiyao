<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 事實類苑 六十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->事實類苑 六十三卷
</h2>
<!--ed:-->兩淮馬裕家藏本
<p>
<!--no:-->宋江少虞撰。少虞始末未詳。據序首自題。稱左朝請大夫權發遣吉州軍州事。而江西通志亦未載其履貫。蓋已不可考矣。其書成於紹興十五年。以宋代朝野事迹見於諸家記錄者甚多。而畔散不屬。難於稽考。因爲選擇類次之。分二十二門。各以四字標題。曰祖宗聖訓。君臣知遇。名臣事蹟。德量智識。顧問奏對。忠言讜論。典禮音律。官政治績。衣冠盛事。官職儀制。詞翰書籍。典故沿革。詩賦歌詠。文章四六。曠達隱逸。仙釋僧道。休祥夢兆。占相醫藥。書畫技藝。忠孝節義。將相才略。知人薦舉。廣智博識。風俗雜記。自序作二十八門。蓋傳錄之譌也。所引之書。悉以類相從。全錄原文。不加增損。各以書名註條下。共六十餘家。凡十四年而後成。故徵採極爲浩博。其中雜摭成編。有一事爲兩書所載。而先後竝存者。又如邊鎬稱邊和尚等事。及諸家詩話所摘唐人詩句。與宋朝事實無所關者。亦槩錄之。未免疎於簡汰。然北宋一代遺文逸事。略具於斯。王士禎居易錄稱爲宋人說部之宏構。而有裨於史者。良非誣也。其閒若國朝事始。三朝聖政錄。三朝訓鑒。蓬山志。忠言讜論。元豐聖訓。傅商公佳話。兩朝寶訓。熙寧奏對。劉眞之詩話。李學士叢談等書。今皆久佚。藉此尚考見一二。是尤說家之總彙矣。王士禎載此書作四十卷。今本實六十三卷。檢勘諸本皆同。疑爲士禎筆誤。或一時所見。偶非完帙歟。<br/>
</p></body>
</html>