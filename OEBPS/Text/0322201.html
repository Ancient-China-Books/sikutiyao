<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 范太史集 五十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->范太史集 五十五卷
</h2>
<!--ed:-->浙江汪啓淑家藏本
<p>
<!--no:-->宋范祖禹撰。祖禹有唐鑑。已著錄。其文集世有兩本。一本僅十八卷。乃明程敏政從祕閣借閱因爲摘錄刊行。非其完本。此本五十五卷。與宋史藝文志卷目相符。蓋猶當時舊帙也。祖禹平生論諫。不下數十萬言。其在邇英。守經據正。號講官第一。史稱其開陳治道。區別邪正。辨釋事宜。平易明白。洞見底蘊。故本傳載所上疏至十五六篇。而集中章奏尤多。類皆湛深經術。練達事務。深有裨於獻納。惟其中論合祭天地一事。祖禹謂分祭之禮。自漢以來不能舉行。又謂一年再郊。此必不能。且夏至之日。尤未易行。同時蘇軾等據周禮以分祭爲是。而祖禹與顧臨堅持之。後卒從祖禹之議。蓋其君習於宴安。而議者遂爲遷就之論。誠不免於賢者之過。然其大端伉直。持論切當。要自無愧於醇儒。固不以一瑕掩也。當時以賈誼陸贄比之。良亦庶幾云。<br/>
</p></div></body>
</html>