<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 寇忠愍公詩集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->寇忠愍公詩集 三卷
</h2>
<!--ed:-->兩淮鹽政採進本
<p>
<!--no:-->宋寇準撰。準事蹟具宋史本傳。初準知巴東縣時。自擇其詩百餘篇爲巴東集。後河陽守范雍。裒合所作二百餘篇。編爲此集。考石林詩話。有過襄州留題驛亭詩一首。侍兒小名錄拾遺。有和蒨桃詩一首。合璧事類前集。有春恨一首。春晝一首。皆集中所無。蓋題驛亭和蒨桃二篇。語皆淺率。春晝春恨二首。格意頗卑。雍殆有所持擇。特爲删汰。非遺漏也。準以風節著於時。其詩乃含思悽婉。綽有晚唐之致。然骨韻特高。終非凡艷所可比。惟湘山野錄。嘗稱其江南春二首。及野水無人渡。孤舟盡日橫二句。以爲深入唐格。則殊不然。江南春體近塡詞。不止秦觀之小石調。野渡無人舟自橫。本韋應物西磵絕句。準點竄一二字。改爲一聯。殆類生吞活剝。尤不爲工。準詩自佳。此二句實非其佳處。未足據爲定論也。<br/>
</p></div></body>
</html>