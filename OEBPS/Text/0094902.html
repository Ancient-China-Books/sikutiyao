<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->西儒耳目資 無卷數
</h2><p>
<!--no:-->明金尼閣撰。金尼閣字四表。西洋人。其書作於天啓乙丑。成於丙寅。以西洋之音。通中國之音。中分三譜。一曰譯引首譜。二日列音韻譜。皆因聲以隸形。三曰列邊正譜。則因形以求聲。其說謂元音有二十九。自鳴者五。曰丫額依阿午。同鳴者二十。曰則測者撦格克百魄德忒日物弗額勒麥搦色石黑。無字者四。自鳴者爲萬音之始。無字者爲中國所不用也。故惟以則測至石黑二十字爲字父。其列音分一丫。二額。三衣。四阿。五午。六愛。七澳。八盎。九安。十歐。十一硬。十二恩。十三鴉。十四葉。十五藥。十六魚。十七應。十八音。十九阿荅切。二十阿德切。二十一瓦。二十二五石切。二十三尾。二十四屋。二十五而。二十六翁。二十七至二十九。非中國所有之聲。皆標西字而無切。三十隘。三十一堯。三十二陽。三十三有。三十四烟。三十五月。三十六用。三十七雲。三十八阿蓋切。三十九無切。四十阿剛切。四十一阿干切。四十二阿根切。四十三歪。四十四威。四十五王。四十六彎。四十七五庚切。四十八溫。四十九碗。五十遠。皆謂之字母。其輾轉切出之字。則曰子。曰孫。曰曾孫。皆分淸濁上去入五聲。而五聲又各有甚次。與本聲爲三。大抵所謂字父。卽中國之字母。所謂字母。卽中國之韻部。所謂淸濁。卽中國之陰平陽平。所謂甚次。卽中國之輕重等子。其三合四合五合成音者。則西域之法。非中國韻書所有矣。考句瀆爲穀。丁寧爲鉦。見左氏傳。彌牟爲木。見於檀弓。相切成音。蓋聲氣自然之理。故華嚴字母。出自梵經。而其法普行於中國。後來雖小有增損。而大端終不可易。由文字異而聲氣同也。鄭樵七音略。稱七音之韻。出自西域。雖重百譯之遠。一字不通之處。而音義可傳。所以瞿曇之書。能入諸夏。而宣尼之書。不能至跋提河。聲音之道。有障礙耳。是或一說歟。歐邏巴地接西荒。故亦講於聲音之學。其國俗好語精微。凡事皆刻意研求。故體例頗涉繁碎。然亦自成其一家之學。我皇上耆定成功。拓地蔥嶺。欽定西域同文志。兼括諸體。巨細兼收。歐邏巴驗海占風。久修職貢。固應存錄是書。以備象胥之掌。惟此本殘闕頗多。列音韻譜惟存第一攝至十七攝。自十八攝至五十攝。皆佚。已非完書。故附存其目焉。
</p><br/></div></body></html>