<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 字鑑 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->字鑑 五卷
</h2>
<!--ed:-->兩淮馬裕家藏本
<p>
<!--no:-->元李文仲撰。文仲長洲人。自署吳郡學生。其始末則無考也。文仲從父世英。以六書惟假借難名。因輯類韻二十卷。以字爲本。音爲榦。義訓爲枝葉。自一而二。井然不紊。凡十年始成。而韻內字畫。尚有未正者。文仲因續爲是書。依二百六部之韻。編次之。辨正點畫。刊除俗謬。於諸家皆有所駁正。中閒如稾从禾高聲。而誤作槀。隙从阜从𡭴。而誤作隟。則糾干祿字書之失。如肇肈原有二字。而止收肈字。反以肇爲俗。豎字誤从立作竪。徹字誤从去作󹿠。析字誤从片作㭊。則糾五經文字之失。如屯本訓難。借爲屯聚字。而郭忠恕以屯音迍。別出屯爲屯聚字。於假借之義不合。則糾佩觿之失。他若增韻韻會諸本。則舉正之處尤多。大旨悉本說文。以訂後來沿襲之謬。於小學深爲有裨。至若𦭼字變爲莩。陊字變爲墮。隓字變爲隳之類。則以爲承譌旣久。難於遽改。而但於本字下。剖析其所當然。深得變通之宜。亦非泥古駭俗者所可比也。其書久無傳本。康熙中朱彝尊。從古林曹氏鈔得。始付長洲張士俊刊行之云。<br/>
</p></div></body>
</html>
