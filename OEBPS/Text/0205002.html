<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十 兵家類存目 江東十鑑 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十
<!--sf:-->兵家類存目
</font><h2>
<!--ti:-->江東十鑑 一卷
</h2>
<!--ed:-->兩淮鹽政採進本
<p>
<!--no:-->宋李舜臣撰。舜臣字子思。井研人。乾道三年進士。官成都府教授。擢宗正寺主簿。事蹟具宋史本傳。是編蒐輯江東戰勝之迹。上起三國。下至六朝。共得十事。一曰周瑜赤壁之戰。二曰祖逖譙城之戰。三曰褚裒彭城之戰。四曰桓溫灞水之戰。五曰謝元淝水之戰。六曰劉裕關中之戰。七曰到彥之河南之戰。八曰蕭衍義陽之戰。九曰陳慶之洛陽之戰。十曰吳明徹淮南之戰。皆先敍其事。次加論斷。蓋宋自高宗南渡。偏據一隅。地處下游。外臨勍敵。岌岌乎不能自保。故舜臣特作此編。以勵戰氣。然自古以來。無以偏安江左。而能北取中原者。舜臣徒爲大言。未核事勢也。明姚廣孝等編輯永樂大典。特錄其書。殆以廣孝吳人。故借以誇鄉邦之形勝。又成祖詔修是書之時。猶在南都。故廣孝等遷就其說。不知明太祖之得天下。實緣起於江北。與漢高祖略同。又以崛起方新之氣。乘元綱縱弛。盜賊蠭起之後。故席捲長驅。混一海內。非地形可據之故也。成祖篡立之後。終於北遷。則金陵之不爲勝地。審矣。恭讀皇上御題。綜括南北之大勢。洞燭往古之得失。用以闢舜臣之虛談。揭廣孝之私意。經緯天地。睿見高深。爲萬古定評。非尋常管蠡之見。所能窺測萬一也。考永樂大典所載。尚有地圖。此本無之。蓋傳寫佚脫。然舜臣持論旣謬。則其圖之有無。固亦不足計矣。<br/>
</p></div></body>
</html>