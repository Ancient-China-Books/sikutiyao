<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 甘肅通志 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->甘肅通志 五十卷
</h2>
<!--ed:-->通行本
<p>
<!--no:-->國朝巡撫甘肅都察院右副都御史許容等監修。甘肅所領八府三州。明代皆隸於陝西布政司。至本朝康熙二年。始以陝西右布政司。分駐鞏昌。轄臨洮等府。後又改爲甘肅布政司。增置甘涼諸郡。設巡撫以莅之。於是甘肅遂別爲一省。雍正七年。各直省奉敕纂修通志。撫臣許容。以甘肅與陝西。昔合今分。宜創立新稾。而舊聞闕略。案牘無存。其衞所新改之州縣。向無志乘。尤難稽考。因詳悉蒐採。擇其可據者。依條綴集。分爲三十六類。乾隆元年。刊刻竣工。文華殿大學士仍管川陝總督查郎阿等。具表上之。其書雖據舊時全陝志爲藍本。而考核訂正。增加者十幾六七。與舊志頗有不同。其制度之係於兩省者。如總督學政題名。及前代之藩臬糧驛各道。俱駐西安。兼治全陝。不能強分。則亦多與陝志互見焉。<br/>
</p></div></body>
</html>