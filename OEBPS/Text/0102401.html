<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->史部三
<!--sf:-->編年類
</font><h2>
<!--ti:-->竹書統箋 十二卷
</h2><p>
<!--no:-->國朝徐文靖撰。文靖有禹貢會箋。已著錄。是編蓋作於孫之騄考定竹書以後。亦因僞沈約注。爲之引證推闡。首仿司馬貞補史記例。作伏羲神農紀年。題曰前編。而自爲之注。多據毛漸僞三墳。殊失考正。次爲雜述。述竹書源流。皆不入卷數。其箋則仿諸經注疏之例。發明於各條之下。蓋文靖誤以紀年爲原書。又誤以其注眞出沈約。故以箋自名。如鄭元之尊毛萇也。然其引證諸書。皆著出典。較孫之騄爲切實。而考正地里。訂正世系。亦較之騄爲詳晰。如坊本誤於外丙元年後。係以小庚五年。小甲十七年。雍己十二年。太戊三十五年。乃繼以二年陟。蓋舊本顚倒一頁。重刻者因而仍之。陳仁錫作四書考。遂據以駁難異同。文靖以殷本紀排比。知其脫誤。亦較之騄爲密也。
</p><br/></div></body></html>