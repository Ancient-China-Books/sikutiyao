<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 太元本旨 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->太元本旨 九卷
</h2>
<!--ed:-->江蘇巡撫採進本
<p>
<!--no:-->明葉子奇撰。子奇字世杰。號靜齋。龍泉人。明初以薦官巴陵主簿。揚雄以元擬易。卷首所列舊圖。具七十二候。晁說之易元星紀譜。亦以星候爲機括。子奇獨謂太元附會律曆節候。而強其合。不無臆見。歷舉所求而未通者八條。以明未足盡易之旨。而又稱其能自成一家之學。在兩漢不可多得。因別爲詮釋。以正宋陸舊註之譌。蓋亦如說易之家。廢象數而言義理也。考太元大意。雖不盡涉乎飛伏互應。與焦京之說有別。然漢書雄本傳。稱元首四重者非卦也。數也。其用自天元推一晝一夜陰陽數度律曆之紀。九九大運。與天終始。與太初歷相應。亦有顓頊之曆焉。漢儒所述。其說至明。子奇必以爲不協律曆。其說殊戾。然元文艱澀。子奇能循文闡發。使讀者易明。亦有一節之可取。數百年來。註是書者寥寥。存以備一家可也。<br/>
</p></div></body>
</html>