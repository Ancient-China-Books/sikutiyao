<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 揚州芍藥譜 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->揚州芍藥譜 一卷
</h2>
<!--ed:-->浙江鮑士恭家藏本
<p>
<!--no:-->宋王觀撰。觀字達叟。如皐人。熙寧中。嘗以將仕郞守大理寺丞知揚州江都縣事。在任爲揚州賦上之。大蒙褎賞。賜緋衣銀章。見嘉靖維揚志中。汪士賢刻入山居雜志。題爲江都人者。誤也。揚州芍藥。自宋初名於天下。宋史藝文志載爲之譜者三家。其一孔武仲。其一劉攽。其一卽觀此譜。孔劉所述。世已無傳。僅陳景沂全芳備祖載有其略。今與此譜相較。其所謂三十一品。前人所定者。實卽本之於劉譜。惟劉譜有妬裙紅一品。此譜改作妬鵝黃。又略爲移易其次序。其劉譜所無者。新增八種而已。又觀後論所稱。或者謂唐張祐杜牧盧仝之從。居揚日久。無一言及芍藥。意古未有如今之盛云云。亦卽孔譜序中語。觀蓋取其義而翻駁之。至孔譜爲可紀者三十有三種。具列其名。比劉譜較多二種。今嘉靖維揚志尚載其原目。亦頗有異同雲。<br/>
</p></div></body>
</html>