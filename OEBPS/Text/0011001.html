<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易章句證異 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易章句證異 十一卷
</h2>
<!--ed:-->江蘇巡撫採進本
<p>
<!--no:-->國朝翟均廉撰。均廉字春沚。仁和人。乾隆乙酉舉人。官內閣中書舍人。是書周易古今諸本同異之處。互相考證。如李鼎祚卦辭前分冠序卦。周燔卦辭前列大象。卦辭後列彖博。趙汝楳卦辭前列大象。卦辭後列彖傳。次文言。次爻辭。李過方逢辰乾卦卦辭後列彖傳。次文言。釋彖處次大象。次爻辭。蔡淵卦辭後列大象次彖傳。文言別爲一傅。傳低一字。王洙於篇中不載卦辭。別爲一篇之類。此篇章之同異也。如乾卦三爻。孟喜作夕惕若夤句。厲无咎句。荀爽虞翻王弼作夕惕若厲句。邵子朱震朱子作夕惕若句。此句讀之同異也。逐卦逐爻。悉爲臚列。閒或附以己意。以廉案二字別之。古今本異同之處。校勘頗爲精密。雖近時之書。而所言皆有依據。轉勝郭京舉正以意刊改。託言於王韓舊本者也。<br/>
</p></div></body>
</html>