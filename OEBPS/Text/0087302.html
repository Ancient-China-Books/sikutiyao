<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 字孿 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->字孿 四卷
</h2>
<!--ed:-->江蘇巡撫採進本
<p>
<!--no:-->明葉秉敬撰。秉敬字敬君。衢州西安人。萬曆辛丑進士。官至荊西道布政司參議。尋移南瑞。未行而卒。秉敬學頗淹通。著書四十餘種。是編取字形似而義殊者。分類詁之。與郭忠恕佩觿。大旨略同。每宇綴以四言歌訣。則秉敬自創之體。凡例謂㝈子眉目髮膚。雖無別。而伯仲先後弗淆。當察乎子母相生之微。引伸觸類。故其說悉根柢說文。毫釐辨析。於偏傍點畫。分別了然。又該以韻語。便於記誦。亦小學之津筏也。其書爲杭人潘之淙所刻。前有篆體辨訣一篇。乃以七言歌括。辨篆文偏傍之同異。不知何人所撰。由來已久。之淙以其與此書可互相參究。故附刊以行。其區別形體。亦頗有資於六書。惟其末比舊本增多一百二十四句。則紕繆杜撰。不一而足。如謂抽字不當從由。咽字不當從因。已顯與說文相背。甚且臆造篆文。如琴上加一。對內從干。均極譌誤。至勇本從甬。而云角力爲勇。稷古文省作畟。而云與槐柳同。此類尤爲乖舛。蓋無識者所竄入。不足依據。今姑從原本錄之。而糾正其失於此。庶不疑誤後學焉。<br/>
</p></div></body>
</html>