<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 北河紀 八卷 紀餘 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->北河紀 八卷
<!--ti:-->紀餘 四卷
</h2>
<!--ed:-->江西巡撫採進本
<p>
<!--no:-->明謝肇淛撰。肇淛有史觿。已著錄。此書乃其以工部郞中視河張秋時所作。明史藝文志著錄。卷數亦同。首列河道諸圖。次分河程河源河工河防河臣河政河議河靈八記。詳疏北河源委。及歷代治河利病。搜採頗備。條畫亦頗詳明。至山川古蹟。及古今題詠之屬。則別爲四卷附後。名曰紀餘。蓋河道之書。以河爲主。與州郡輿圖。體例各不侔也。國朝順治中。管河主事閻廷謨。益以新制。作北河續紀四卷。雖形勢變遷。小有同異。要其大致。仍皆以是書爲藍本。蓋其發凡起例。具有條理。故續修者莫能易焉。肇淛著作甚夥。而明史於文苑傳中。獨載此書。稱其具載河流原委。及歷代治河利病。其必有以取之矣。<br/>
</p></body>
</html>