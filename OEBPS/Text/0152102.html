<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 嶺表錄異 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->嶺表錄異 三卷
</h2>
<!--ed:-->永樂大典本
<p>
<!--no:-->舊本題唐劉恂撰。宋僧贊寧筍譜。稱恂於唐昭宗朝。出爲廣州司馬。官滿。上京擾攘。遂居南海。作嶺表錄。陳振孫書錄解題。亦云昭宗時人。然考書中云唐乾符四年。又云唐昭宗卽位。唐之臣子。宜有内詞。不應直稱其國號。且昭宗時人。不應預稱諡號。殆書成於五代時歟。粤東輿地之書。如郭義恭廣志。沈懷遠南越志。皆已不傳。諸家所援據者。以恂是編爲最古。而百川學海。及說郛所載。寥寥數頁。首尾不完。蓋僅從類書鈔撮數條。以備一種。而恂之原本。則已久佚。宋代太平寰宇記。太平廣記。太平御覽諸書。徵引頗夥。然尚多挂漏。惟散見永樂大典者。條理較詳。尚可編次。謹逐卷裒輯。而佐以旁見諸書者。排比其文。仍成三卷。以復唐志之舊。雖永樂大典。闕卷數函。無從考驗。或不免一二之遺。而證以諸書。似已十得其八九焉。唐人著述。傳世者稀。斷簡殘編。已足珍惜。此更於放失之餘。復成完帙。使三四百年博物君子所未睹者。一旦頓還其舊觀。彌足寶矣。恂書體例不可考。今不敢強爲分門。僅使各以類聚。庶便省覽。其中記載博贍。而文章古雅。於蟲魚草木。所錄尤繁。訓詁名義。率多精核。葉廷珪海錄碎事。釋爾雅魁陸。引此書瓦隴以證之。張世南游宦紀聞。引郭璞爾雅註犀有三角之文。據此書稱犀二角以辨之。歷來考據之家。皆資引證。蓋不特圖經之圭臬。抑亦蒼雅之支流。有裨小學。非淺尠也。諸書所引。或稱嶺表錄。或稱嶺表記。或稱嶺表異錄。或稱嶺表錄異記。或稱嶺南錄異。核其文句。實皆此書。殆以舊本不存。轉相裨販。故流傳譌異。致有數名。惟永樂大典所題。與唐志合。今特從之。以存其眞焉。<br/>
</p></body>
</html>