<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類存目 佛祖統紀 五十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十五
<!--sf:-->釋家類存目
</font><h2>
<!--ti:-->佛祖統紀 五十四卷
</h2>
<!--ed:-->浙江巡撫採進本
<p>
<!--no:-->宋僧志磐撰。志磐咸淳中住四明東湖。是書詳載天台一宗源流。其凡例稱政和中僧元穎作宗元錄。慶元中吳克己作釋門正統。嘉定閒僧景遷因克己之書作宗源錄。嘉熙初僧宗鑑。又取釋門正統重修之。志磐以其皆未盡善。乃參取諸書。撰爲此編。以諸佛諸祖爲本紀八卷。以諸祖旁出爲世家二卷。以諸師作列傳十三卷。又作表二卷。志三十卷。全仿正史之例。大旨以教門爲正脈。而蓮社淨土。及達摩賢首慈恩灌頂南山諸宗。僅附見於志。齗齗然分門別戶。不減儒家朱陸之爭。至所稱上稽釋迦示生之日。下距法智息化之年。一佛二十九祖。通爲本紀。以繫正統。如帝王正寶位而傳大業。如謂已超方外。則不宜襲國史之名。如謂仍在寰中。則不宜擬帝王之號。雖自尊其教。然僭已甚矣。<br/>
</p></div></body>
</html>