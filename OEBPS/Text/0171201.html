<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 元朝典故編年考 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->元朝典故編年考 十卷
</h2>
<!--ed:-->內府藏本
<p>
<!--no:-->國朝孫承澤撰。承澤有尚書集解。已著錄。原本不著名氏。今知爲承澤作者。大興志載承澤所著。有元朝典故編年考。與此本合也。其書取元代朝廷事實。分代編輯。正史以外。更採元人文集以附益之。共爲八卷。元史宂複漏略。殊乏體裁。此雖不能詳悉釐正。而削繁增簡。具有首尾。差易省覽。其第九卷爲元朝秘史。第十卷附遼金遺事。小序謂元有秘史十卷。續秘史二卷。前卷載沙漠始起之事。續卷載下燕京滅金之事。蓋其國人所編記。書藏禁中不傳。偶從故家見之。錄續卷末。以補史所不載云云。考其所引。並載永樂大典元字韻中。互相檢勘。一一相同。疑本元時秘册。明初修書者。或嘗錄副以出。流傳在外。故承澤得而見之耳。所記大都瑣屑細事。且閒涉荒誕。蓋亦傳聞之辭。輾轉失眞。未足盡以爲據。然究屬元代舊文。世所罕覩。自永樂大典以外。惟見於此書。與正史頗有異同。存之亦足以資參訂也。<br/>
</p></div></body>
</html>