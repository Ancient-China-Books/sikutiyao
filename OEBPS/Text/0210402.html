<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 太平惠民和劑局方 十卷 指南總論 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->太平惠民和劑局方 十卷
<!--ti:-->指南總論 三卷
</h2>
<!--ed:-->兩淮鹽政採進本
<p>
<!--no:-->舊本題宋庫部郞中提轄措置藥局陳師文等奉敕編。案王應麟玉海云。大觀中陳師文等校正和劑局方五卷。二百九十七道。二十一門。晁公武讀書志云。大觀中詔通醫刊正藥局方書。閱歲書成。校正七百八字。增損七十餘方。又讀書後志曰。太醫局方十卷。元豐中詔天下高手醫。各以得效祕方進。下太醫局驗試。依方製藥鬻之。仍摹本傳於世。是大觀之本。實因神宗時舊本重修。故公武有校正增損之語也。然此本止十四門。而方乃七百八十八。考玉海又載紹興十八年閏八月二十三日。改熟藥所爲太平惠民局。二十一年十二月十七日。以監本藥方頒諸路。此本以太平惠民爲名。是紹興所頒之監本。非大觀之舊矣。其中又有寶慶淳祐續添諸方。更在紹興之後。兼附用藥總論指南三卷。皆從圖經本草鈔撮增入。亦不知何時所加。陳振孫書錄解題。稱和劑局方。其後時有增補。殆指此類歟。戴良九靈山房集。有丹溪翁朱震亨傳。曰時方盛行陳師文裴宗元所定大觀二百九十七方。翁窮晝夜是習。既而悟曰。操古方以治今病。其勢不能以盡合。苟將起度量。立規矩。稱權衡。必也素難諸經乎。又稱震亨得羅知悌之學以歸。諸醫泥陳裴之學者。聞其言大驚而笑且排。及治許謙末疾。良驗。笑且排者。始皆心服。是此書盛行於宋元之閒。至震亨局方發揮出。而醫學始一變也。又岳珂桯史。曰和劑局方。乃當時精集諸家名方。凡幾經名醫之手。至提領以從官內臣。參校可謂精矣。然其閒差譌者。亦自不少。且以牛黃淸心丸一方言之。凡用藥二十九味。寒熱譌雜。殊不可曉。嘗見一名醫云。此方祇前八味至蒲黃而止。自乾山藥以下。凡二十一味。乃補虛門中山芋丸。當時不知緣何誤寫在此方之後。因循不曾改正。余因其說而考之。信然。如此之類。必多有之云云。是併不能無所舛誤矣。然歷代相傳。專門禁方。多在是焉。在用者詳審而已。必因噎而廢食。則又一偏之見矣。<br/>
</p></div></body>
</html>