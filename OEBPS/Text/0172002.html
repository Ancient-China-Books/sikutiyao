<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部三十八
<!--sf:-->政書類二
</font><h2>
<!--ti:-->頖宮禮樂疏 十卷
</h2><p>
<!--no:-->明李之藻撰。之藻字振之。仁和人。萬歷戊戌進士。官至太僕寺少卿。是編首列頖宮祀典。次列儀注。次列名物器數。共成八卷。第九卷爲啓聖祠。及名宦鄉賢祠。附以鄉飮酒禮。第十卷附以鄉射禮。其中如釋奠儀之散齋演樂滌牲諸禮。及時祭儀注。皆明會典及南雍志諸書所未載。又迎神樂章。謂明制本宋舊。一成三成。相沿不易。其樂章諸譜。配以六律者。唯塡工尺一字。頗能得其源流。蓋樂律自宋仁宗時。始省去坐立二部。及堂上堂下之分。南宋諸儒。又以舊樂加平減之制。無高上高尺之律。於是所用者。惟中和韶樂。明代實沿其制。之藻所譜。又注明時俗之一几淸凡諸調。與舊調相合者。分毫不爽。又於琴瑟操縵之法。別成一譜。其琴譜不越松風閣之舊規。以數音譜出一字。少用鈎剔。蓋欲近於和緩。以和韶樂。瑟譜則以六律爲主。行遲其聲以應節。又與元熊朋來瑟譜之一聲一字者迥殊。蓋歷律皆根於數。之藻嫻於算法。世所行天學初函。卽其所刻。故因數制律。足自爲一家之學。其末卷載鄉飮酒禮。兼及鄉射禮者。明初之制。猶行射禮於頖宮。迨其中葉。此禮遂廢。故明會典及南雍志諸書。載之不詳。之藻稽古證今。考辨頗爲賅悉。唯褎崇一門。僅採史傳。不及馬端臨學校考之備。又儀器圖內犧尊諸制。旣不本於三禮圖。又不以考古博古諸圖證其異同。僅以時俗陳設者爲準。未免稍略。然禮以時王所制爲定。是亦自有其義焉。未可盡非也。
</p><br/></div></body></html>