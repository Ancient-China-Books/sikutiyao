<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 管窺外篇 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->管窺外篇 二卷
</h2>
<!--ed:-->浙江鮑士恭家藏本
<p>
<!--no:-->元史伯璿撰。伯璿有四書管窺。已著錄。是書成於至元丁未。蓋繼管窺而作。皆條記友人問答。以闡發其餘義。大抵皆辨證之文。不主於詮釋文句。故曰外篇。實卽伯璿之語錄。經義考四書類中。惟列管窺。而不載此書。蓋由於此。非彝尊疎漏也。然管窺所論。猶僅與胡炳文陳櫟之流。參稽同異。此書於天文歷算地理田制。言之頗詳。多有所援據。考證則較炳文及櫟。見聞稍博。尚非暖暖姝姝。守一家之語錄者。惟論天象疑月星本自有光。不待日以受光之類。未免仍涉臆斷。是則宋元閒儒者之積習。消除未盡耳。自明以來。未有刊本。康熙乙亥。其邑人呂宏誥。始以付梓。雍正壬子。王靈露等復續補成之。乃得行於世云。<br/>
</p></div></body>
</html>