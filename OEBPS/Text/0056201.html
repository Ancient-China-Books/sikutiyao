<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋胡傳附錄纂疏 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋胡傳附錄纂疏 三十卷
</h2>
<!--ed:-->浙江吳玉墀家藏本
<p>
<!--no:-->元汪克寬撰。克寬有禮經補逸。已著錄。是書前有克寬自序。稱詳註諸國紀年諡號。可究事實之悉備。列經文同異。可求聖筆之眞益。以諸家之說。而裨胡氏之闕疑。附以辨疑權衡。而知三傳之得失。然其大旨。終以胡傳爲宗。考元史選舉志。延祐二年。定經義經疑取士條格。春秋用三傳及胡安國傳。虞集序中。亦及其事。蓋兼爲科舉而設。吳澄序俞臯春秋釋義。所謂以胡傳從時尚者也。陳霆兩山墨談。譏其以魯之郊祀爲夏正。復以魯之烝嘗爲周正。是亦遷就胡傳。不免騎牆之一證。然能於胡傳之說。一一考其援引所自出。如注有疏。於一家之學。亦可云詳盡矣。明永樂中胡廣等修春秋大全。其凡例云。紀年依汪氏纂疏。地名依李氏會通。經文以胡氏爲據。例依林氏。其實乃全勦克寬此書。原本具在。可以一一互勘也。<br/>
</p></div></body>
</html>