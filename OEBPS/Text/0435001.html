<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->文心雕龍 十卷
</h2><p>
<!--no:-->梁劉勰撰。勰字彥和。東莞莒人。天監中。兼東宮通事舍人。遷歩兵校尉。兼舍人如故。後出家爲沙門。改名慧地。事蹟具南史本傳。其書原道以下二十五篇。論文章體製。神思以下二十四篇。論文章工拙。合序志一篇爲五十篇。據序志篇。稱上篇以下。下篇以上。本止二卷。然隋志已作十卷。蓋後人所分。又據時序篇中所言。此書實成於齊代。此本署梁通事舍人劉勰撰。亦後人追題也。是書自至正乙未。刻於嘉禾。至明宏治嘉靖萬歷閒。凡經五刻。其隱秀一篇。皆有闕文。明末常熟錢允治。稱得阮華山宋槧本。鈔補四百餘字。然其書晚出。別無顯證。其詞亦頗不類。如嘔心吐膽。似摭李賀小傳語。鍛歳煉年。似摭六一詩話論周朴語。稱班姫爲匹婦。亦似摭鍾嶸詩品語。皆有可疑。況至正去宋未遠。不應宋本已無一存。三百年後。乃爲明人所得。又考永樂大典所載舊本。闕文亦同。其時宋本如林。更不應內府所藏無一完刻。阮氏所稱。殆亦影撰。何焯等誤信之也。至字句舛譌。自楊愼朱謀㙔以下。遞有校正。而亦不免於妄改。如哀誄篇賦憲之諡句。皆云賦憲當作議德。蓋以賦形近議。憲形近悳。悳古德字也。然考王應麟玉海。曰周書諡法。惟三月旣生魄。周公旦太公望相嗣王發。旣賦憲。受臚於牧之野。將葬。乃制作諡。文心雕龍云。賦憲之諡。出於此。然則二字不誤。古人已言。以是例之。其以意雌黃者多矣。
</p><br/></div></body></html>