<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十二 詔令奏議類存目 方改亭奏草 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十二
<!--sf:-->詔令奏議類存目
</font><h2>
<!--ti:-->方改亭奏草 無卷數
</h2>
<!--ed:-->江蘇巡撫採進本
<p>
<!--no:-->明方鳳撰。鳳字時鳴。改亭其號也。崑山人。正德戊辰進士。官至廣東提學僉事。是編載奏議一十八首。其兄鵬跋云。時鳴舊稿。凡五十餘疏。今散失。止存此。考江南通志。稱鳳當武宗時官御史。屢諫巡幸。胡世寧爲寧王宸濠所搆。力辨其誣。世宗初。大禮議起。尤力持正論。頗著風裁。然以其兄鵬附和張璁桂萼。遂併其兄劾之。又自劾以謝其兄。則矯激已甚。使其兄首倡邪說。事關君父。竟大義滅親可也。考興王而伯孝宗。其根株在璁與萼。其兄不過依阿其閒。破璁萼之局。則鵬不攻自敗耳。何必先操同室之戈乎。卷首有王守仁題詞。其詞凡近。不類守仁他作。其題名稱餘姚新建伯王守仁撰。守仁之陋。亦不應至此。守仁於大禮一議。不甚非張璁桂萼。其稱大體一疏。力折姦諛。尤不似守仁之語。疑其後人假守仁之名以爲重也。<br/>
</p></div></body>
</html>