<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要  子部五十 小說家類</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
</font><h2>
<!--ta:-->子部五十
<!--ta:-->小說家類
</h2>
<p>
<!--na:-->張衡西京賦曰。小說九百。本自虞初。漢書藝文志。載虞初周說九百四十三篇。注稱武帝時方士。則小說興於武帝時矣。故伊尹說以下九家。班固多注依託也。<span class="jiazhu">漢書藝文志注。凡不著姓名者。皆班固自注。</span>然屈原天問。雜陳神怪。多莫知所出。意卽小說家言。而漢志所載靑史子五十七篇。賈誼新書保傅篇中先引之。則其來已久。特盛於虞初耳。迹其流別。凡有三派。其一敘述雜事。其一記錄異聞。其一綴輯瑣語也。唐宋而後。作者彌繁。中閒誣謾失眞。妖妄熒聽者。固爲不少。然寓勸戒。廣見聞。資考證者。亦錯出其中。班固稱小說家流。蓋出於稗官。如淳注。謂王者欲知閭巷風俗。故立稗官。使稱說之。然則博採旁蒐。是亦古制。固不必以宂雜廢矣。今甄錄其近雅馴者。以廣見聞。惟猥鄙荒誕。徒亂耳目者。則黜不載焉。<br/>
</p></div></body>
</html>