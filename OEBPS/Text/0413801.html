<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 西崑酬唱集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->西崑酬唱集 二卷
</h2>
<!--ed:-->編修汪如藻家藏本
<p>
<!--no:-->不著編輯者名氏。前有楊億序。稱卷帙爲億所分。書名亦億所題。而不言裒而成集出於誰手。考田況儒林公議。云楊億兩禁變文章之體。劉筠錢惟演輩從而效之。以新詩更相屬和。億後編敘之。題曰西崑酬唱集。然則卽億編也。凡億及劉筠錢惟演李宗諤陳越李維劉隲刁衎任隨張詠錢惟濟丁謂舒雅晁迥崔遵度薛暎劉秉十七人之詩。而億序乃稱屬而和者十有五人。豈以錢劉爲主。而億與李宗諤以下爲十五人歟。詩皆近體。上卷凡一百二十三首。下卷凡一百二十五首。而億序稱二百有五十首。不知何時佚二首也。其詩宗法唐李商隱。詞取妍華。而不乏興象。效之者漸失本眞。惟工組織。於是有優伶撏撦之戲。石介至作怪說以刺之。而祥符中遂下詔禁文體浮豔。然介之說。蘇軾嘗辨之。眞宗之詔。縁於宣曲一詩。有取酒臨邛之句。陸游渭南集。有西崑詩跋。言其始末甚詳。初不縁文體發也。其後歐梅繼作。坡谷迭起。而楊劉之派。遂不絕如綫。要其取材博贍。練詞精整。非學有根柢。亦不能鎔鑄變化。自名一家。固亦未可輕詆。後村詩話云。西崑酬唱集。對偶字面雖工。而佳句可錄者殊少。宜爲歐公之所厭。又一條云。君僅以詩寄歐公。公答云。先朝劉楊風采。聳動天下。至今使人傾想。豈公特惡其碑版奏疏。其詩之精工穩切者自不可廢歟。二說自相矛盾。平心而論。要以後說爲公矣。其書自明代以來。世罕流布。毛奇齡初得舊本於江寧。徐乾學爲之刻版。以剞劂未工。不甚摹印。康煕戊子。長洲朱俊升又重鐫之。前有常熟馮武序。馮舒馮班本主西崑一派。武其猶子。故於是書極其推崇。然武謂元和大和之際。李義山傑起中原。與太原溫庭筠。南郡段成式。皆以格調淸拔。才藻優裕。爲西崑三十六體。以三人倶行十六也。考唐書但有三十六體之說。無西崑字。億序是集。稱取玉山策府之名。題曰西崑酬唱集。則三十六與西崑。各爲一事。武乃合而一之。誤矣。<br/>
</p></div></body>
</html>