<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類存目 史漢方駕 三十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二
<!--sf:-->正史類存目
</font><h2>
<!--ti:-->史漢方駕 三十五卷
</h2>
<!--ed:-->兩江總督採進本
<p>
<!--no:-->明許相卿編。相卿字台仲。海寧人。正德丁丑進士。官至兵科給事中。事蹟具明史本傳。是編因倪思原本稍爲釐訂。改題此名。陳勝英布二傳。思書偶遺。此補綴所闕。他如衞靑霍去病傳。附錄諸將。漢書別自立傳。與史記文不相襲者。思書删去。此皆掇拾所遺。其先後次第。改從司馬貞索隱。亦稍更其序。然所益不及百分之一。惟思書史記大書。漢書細書。文相連屬。但以字形廣狹爲分。頗易混淆。又字旁鉤勒。傳寫尤舛誤。相卿變其體例。以史漢相同者直書行中。不同者分行夾註。凡史記有而漢書無者。偏列於右。漢書有而史記無者。偏列於左。條理井然。較思書爲勝。所列評語。亦因劉辰翁之本稍爲損益。頗不及舊文。又舊文皆標置簡端。相卿意取便覽。或移附句旁。如批點時文之例。反參錯難觀。則未免於不善變矣。<br/>
</p></body>
</html>