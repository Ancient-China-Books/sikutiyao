<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 勉齋集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->勉齋集 四十卷
</h2>
<!--ed:-->編修勵守謙家藏本
<p>
<!--no:-->宋黃榦撰。榦字直卿。號勉齋。閩縣人。少受業於朱子。朱子以女妻之。寧宗朝補將仕郞。歷知漢陽軍安慶府。以主管毫州明道宮致仕卒。諡文肅。事蹟具衣史道學傳。是集講義經說三卷。雜文三十六卷。詩一卷。雜文凡守郡公移案牘之辭皆在焉。據其卷目。與宋史藝文志相合。蓋猶原本也。昔朱子作竹林精舍成。嘗遺榦書。有他時便可請直卿代卽講席之語。榦亦能堅守師說。始終不貳。然林栗與朱子論易不合。至搆釁攻擊。朱門弟子。有欲火栗之書者。榦祭栗文。獨能不沒其所長。可謂絕無門戶之見。又史稱榦在安慶府築城。部署有方。民不勞而事集。及金兵大至。淮東西震恐。獨安慶按堵如故。又在制置李珏幕中。力以軍政不修邊備廢弛爲言。珏不能用。厥後光黃斷失。卒如其言。尤非朱學末流空談心性者可比。亦足見洛閩設教之初。尚具有實際。不徒以峨冠博帶刻畫聖賢矣。其文章大致質直。不事雕飾。雖筆力未爲挺拔。而氣體醇實。要不失爲儒者之言焉。<br/>
</p></div></body>
</html>