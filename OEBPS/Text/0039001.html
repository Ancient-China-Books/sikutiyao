<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮圖 十七卷 儀禮㫄通圖 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮圖 十七卷
<!--ti:-->儀禮㫄通圖 一卷
</h2>
<!--ed:-->內府藏本
<p>
<!--no:-->宋楊復撰。復字茂才。號信齋。福州人。鄭逢辰爲江西漕。以所撰儀禮經傳通解續獻於朝。贈文林郎。是書成於紹定元年戊子。書錄解題。謂成於淳祐中。蓋未核其自序也。序稱嚴陵趙彥肅作特牲少牢二禮圖。質於朱子。朱子以爲更得冠昬圖。及堂室制度并考之乃佳。復因原本師意錄十七篇經文。節取舊說。疏通其意。各詳其儀節陳設之方位。繫之以圖。凡二百有五。又分宮廟門冕弁門牲鼎禮器門。爲圖二十有五。名儀禮㫄通圖。附於後。其於是經。可謂用心勤摯。惟是讀儀禮者。必明於古人宮室之制。然後所位所陳。揖讓進退。不失其方。故李如圭儀禮集釋。朱子儀禮經傳通解。皆特出釋宮一篇。以總挈大綱。使衆目皆有所麗。是書獨廢此一門。但隨事立圖。或縱或橫。旣無定向。或左或右。僅列一隅。遂似滿屋散錢。紛無條貫。其見於宮廟門。僅止七圖。頗爲漏略。又遠近廣狹。全無分數。如序外兩夾。劉熙釋名。所謂在堂兩頭。故曰夾是也。圖乃與房室竝列。則公食大夫禮。宰東夾北西面。疏云位在北堂之南。特牲饋食禮。豆籩鉶在東堂。注云房中之東當夾北者。皆茫然失其處所矣。門與東西塾同在一基。圖乃分在東隅西隅。則士虞禮七俎在西塾之西無其地。及士冠禮擯者負東塾之類。皆非其處所矣。如斯之類。殊未能條理分明。然其餘諸圖。尚皆依經繪象。約舉大端。可粗見古禮之梗概。於學者不爲無裨。一二舛漏。諒其剏始之難工可也。<br/>
</p></div></body>
</html>