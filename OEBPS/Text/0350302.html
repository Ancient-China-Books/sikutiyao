<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 艮齋詩集 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->艮齋詩集 十四卷
</h2>
<!--ed:-->浙江鮑士恭家藏本
<p>
<!--no:-->元侯克中撰。克中字正卿。眞定人。幼喪明。聆羣兒誦書。不終日能悉記其所授。稍長習詞章。自謂不學可造詣。旣而悔之。以爲刊華食實。莫首於理。原易以求。乃爲得之。於具精意讀易。著書名大易通義。年至九十餘而卒。今通義已不傳。而袁桷所作序。尚見淸容居士集中。可略見克中本末。此乃所作詩集。猶元時舊刻。卷首有毛晉私印。蓋汲古閣所藏。中閒律體最多。而七言律爲尤夥。卷一卷二。皆咏經史之作。卷八爲諧音格。乃每首全以音通字異者相叶。如一東叶同峒桐銅童。二冬叶鏞庸容墉蓉之類。凡七言三十一首。五言二十一首。亦克中自創之格。爲古所未有。其詩頗近擊壤一派。多涉理路。而抒情賦景之作。亦時有足資諷咏者。昔唐汝詢幼而失明。長而能詩。姑蔑一集。明人詫爲古所未有。而不知克中已在前。是亦足爲是集希傳之證。又汝詢能註唐詩解。而克中乃至能詰經。是所學又在汝詢上矣。<br/>
</p></div></body>
</html>