<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 融堂書解 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->融堂書解 二十卷
</h2>
<!--ed:-->永樂大典本
<p>
<!--no:-->宋錢時撰。時字子是。淳安人。受學於楊簡。嘉熙中。以丞相喬行簡薦。授祕閣校勘。遷史館檢閲。案時兩漢筆記之前。載有尚書省箚。列時所著諸書。有尚書啓蒙。又載嚴州進状。則稱尚書演義。同時案牘之文。已自相違異。永樂大典所載。則皆題錢時融堂書解。其名又殊。然永樂大典。皆據內府宋本採入。當必無譌。朱彝尊經義考。以尚書演義著錄。蓋未睹中祕書也。舊本久佚。今采掇裒輯。重爲編次。惟伊訓梓材秦誓三篇全佚。說命呂刑。亦閒有闕文。餘尚皆篇帙完善。不失舊觀。時之意主表章書序。毎篇之首。皆條具大旨。其逸書之序。則參考史記。核其時事。以釋篇題。復采經典釋文史記集解史記索隱所引馬融鄭康成說。引伸其義。雖因仍舊說。不如書序非詩序之比。未免稍失考證。然用意則可謂精勤。所解如羲和曠厥職。則本諸蘇軾。康叔封衛在成王時。則仍用孔安國傳。康王之誥。則兼采張九成書說。不專主一家之學。至以泰誓爲告西岐師旅。牧誓爲告遠方諸侯。皆不傍前人。自抒心得。又謂武成本無脱簡。前爲武王告師之辭。後爲史臣紀事之體。康誥首節。以周公初基。定爲東都營洛邑。封康叔以撫頑民。不當移置於洛誥。尤爲不惑於曲說。亦宋人經解中之特出者也。其書省箚進状。皆不著卷數。經義考作八卷。未知何據。今以篇帙頗繁。謹約略離析。勒爲二十卷。<br/>
</p></div></body>
</html>