<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 鶴林玉露 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->鶴林玉露 十六卷
</h2>
<!--ed:-->兩江總督採進本
<p>
<!--no:-->宋羅大經撰。大經字景綸。廬陵人。事蹟無考。惟所記竹谷老人畏說一條。有同年歐陽景顏語。知嘗登第。又高登忤秦檜一條。有爲容州法曹掾語。知嘗官嶺南耳。其書體例。在詩話語錄之閒。詳於議論。而略於考證。所引多朱子張栻眞德秀魏了翁楊萬里語。而又兼推陸九淵。極稱歐陽修蘇軾之文。而又謂司馬光資治通鑑。且爲虛費精力。何況呂祖謙文鑑。旣引張栻之說。謂詞科不可習。又引眞德秀之說。謂詞科當習。大抵本文章之士。而兼慕道學之名。故每持兩端。不能歸一。然要其大旨。固不謬於聖賢也。陳耀文學林就正。譏其載馮京偷狗賦。乃捃摭滕元發事。僞託於京。今檢侯鯖錄所載滕賦。信然。蓋是書多因事抒論。不甚以記事爲主。偶據傳聞。不復考核。其疎漏固不足異耳。<br/>
</p></div></body>
</html>