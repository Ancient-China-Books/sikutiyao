<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 華陽集 三卷 坿顧非熊詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三
<!--sf:-->別集類三
</font><h2>
<!--ti:-->華陽集 三卷
<!--st:--><font size="-1">坿</font>顧非熊詩 一卷
</h2>
<!--ed:-->浙江鮑士恭家藏本
<p>
<!--no:-->唐顧況撰。況字逋翁。海鹽人。至德二年進士。德宗時官祕書郞。遷著作郞貶饒州司戶參軍。晚年退居茅山。自號華陽眞逸。集有皇甫湜序。稱爲三十卷。讀書志作二十卷。書錄解題惟載其詩集。云本十五卷。今止五卷。其本今皆不傳。此本乃明萬曆中。況裔孫名端。裒其詩文成三卷。末附況子非熊詩十餘首。文苑英華唐文粹中。尚有況詩四首。非熊詩一首。皆未收入。尚未爲賅備也。非熊詩有父風。長慶中登第。大中閒爲盱眙簿。亦棄官隱茅山。酉陽雜俎記況作殤子詩。旦夕悲吟。其子之魂聞之。因再生爲況子。卽非熊也。其事怪誕不足信。本事詩又載況紅葉題詩事。尤屬不經。其所題詩亦猥鄙不足傳。皆好事者爲之也。舊本所有。姑存之以爲談助云爾。<br/>
</p></body>
</html>