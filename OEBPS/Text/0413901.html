<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 同文館唱和詩 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->同文館唱和詩 十卷
</h2>
<!--ed:-->浙江鮑士恭家藏本
<p>
<!--no:-->宋鄧忠臣等撰。同文館本以待高麗使人。時忠臣等同考校。卽其地爲試院。因錄同舍唱和之作。彙爲一編。案宋史藝文志。有蘇易簡禁林宴會集。歐陽修禮部唱和詩集。此書獨不著錄。宋志最爲舛漏。蓋偶遺之。其相與酬答者。忠臣而外。爲張耒晁補之蔡肇余幹耿南仲商倚曹輔柳子文李公麟孔武仲等。凡十一人。又有但題其名曰向曰益。而不著姓者二人。益疑卽溫益。向則不知何人也。耒補之肇南仲公麟武仲益七人。宋史有傳。忠臣倚竝入元祐黨籍。惟幹子文行事不概見。輔亦非靖康時爲樞筦者。樓鑰誤合爲一。王應麟困學記聞已辨之矣。集中不著唱和年月。考宋史耒補之傳。倶稱元祐初爲校書郎。以耒詩讎書芝閣上。補之詩輟直讎書省。二語核之。乃正其官祕省時。而元祐三年知貢擧者。爲孔平仲。事見本傳。此集竝無平仲之名。則非在三年可知。惟忠臣詩有單閼孟夏草木長句。自註云。丁卯四月還朝。丁卯爲元祐二年。意者卽在是歳歟。又案輔詩云。九人同日鎖重闈。而子文又有毛遂未至空連房句。註云。同舍十九人。余獨後入。疑試官許先後入院。宋制本自如此。時共事十九人。而集中闕其八人。蓋古人眞樸。不強爲其所不能。如蘭亭修禊。與會者四十一人。有詩者僅二十六人。非佚脫也。諸家專集。惟耒柯山集。補之雞肋集。武仲淸江三孔集。今尚存於世。其餘如肇之丹陽集。忠臣之玉池集。已佚不傳。其餘并有集無集。亦不可考。殘篇闕句。實藉此以獲見一斑。卽有集諸人。以集本校之。亦頗互異。如補之五言官醪持餉婦。雞肋集官醪作宮壺。七言詩似涼風凄有興句。雞肋集淒有興作來有思。此類頗多。題目亦往往不相合。亦未嘗不藉爲參訂之助矣。<br/>
</p></body>
</html>