<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 御定滿洲蒙古漢字三合切音淸文鑑 三十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->御定滿洲蒙古漢字三合切音淸文鑑 三十三卷
</h2>
<p>
<!--no:-->乾隆四十四年。奉敕撰。初聖祖仁皇帝敕撰淸文鑑。皇上旣命補註漢字。各具翻切釋文。嗣以蒙古字尚未備列。因再命詳加考校。續定是編。以國書爲主。而貫通於蒙古書漢書。每國語一句。必兼列蒙古語一句。漢語一句。以明其義。又以蒙古字漢字。各對國語之音。以定其聲。漢字之音不具。則三合以取之。蒙古字之音不具。則分各種讀法寫法收法以取之。經緯貫穿。至精密而至明顯。循文伏讀。無不一覽了然。考遼史太祖本紀。稱神册五年。始製契丹大字。天贊三年。詔礲闢遏可汗故碑以契丹突厥漢字紀其功云云。然則三體互通。使彼此共喻。實本古義。許愼作說文。小篆之下。兼列籀文古文。以互證其字。揚雄作方言。每一語一物。亦具載某地謂之某。以互證其語。則三體彙爲一編。使彼此相釋。亦因古例。用達書名於四方。雖成周大同之盛。亦無以逾於斯矣。<br/>
</p></div></body>
</html>