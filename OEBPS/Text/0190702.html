<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 麗澤論說集錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->麗澤論說集錄 十卷
</h2>
<!--ed:-->浙江孫仰曾家藏本
<p>
<!--no:-->宋呂祖謙門人。雜錄其師之說也。前有祖謙從子喬年題記。稱先君嘗所裒輯。不可以不傳。故今仍據舊錄。頗附益次比之。喬年爲祖廉弟祖儉之子。則蒐錄者爲祖儉。喬年又補綴次第之矣。凡易說二卷。詩說拾遺一卷。（案詩說獨曰拾遺。以祖謙著有家塾讀詩記也。）周禮說一卷。禮記說一卷。論語說一卷。孟子說一卷。史說一卷。雜說二卷。皆冠以門人集錄字。明非祖謙所手著也。祖廉初與朱子相得。後以爭論毛詩不合。遂深相排斥。黎靖德所編語類。以論祖謙兄弟者。別爲一卷。（第一百二十二卷。）其中論祖謙者。凡三十一條。惟病中讀論語一條。稍稱其善。答項平甫書。與曹立之書一條。稱編其集者。誤收他文。其餘三十條。於其著作。詆繫詞精義者二。詆讀詩記者二。詆大事記者五。詆少儀外傳者一。詆宋文鑑者五。詆東萊文集者三。其餘十一條。則皆詆其學問。如云東萊博學多識。則有之矣。守約恐未也。又云伯恭之弊。盡在於巧。又云伯恭說義理。太多傷巧。未免杜撰。又云伯恭教人看文字也粗。又云東萊聰明。看文理卻不仔細。緣他先讀史多。所以看粗著眼。又云伯恭於史。分外仔細。於經卻不甚理會。又云伯恭要無不包羅。只是撲過都不精。可謂抵隙攻瑕。不遺餘力。托克托等修宋史。因置祖謙儒林傳中。使不得列於道學。呂喬年記。亦稱講說所及。而門人記錄之者。祖謙無恙時。嘗以其多舛。戒無傳習。殆亦陰解朱子之說。欲歸其失於門人也。然當其投契之時。則引之同定近思錄。使預聞道統之傳。當其牴牾以後。則字字譏彈。身無完膚。毋亦負氣相攻。有激而然歟。語類載李方子所記。云伯恭更不教人讀論語。而此書第六卷。爲門人集錄論語說六十八條。又何以稱焉。道學之譏儒林也。曰不聞道。儒林之譏道學也。曰不稽古。齗齗相持。至今未已。夫儒者窮研經義。始可斷理之是非。亦必博覽史書。始可明事之得失。古云博學反約。不云未博而先約。朱氏之學精矣。呂氏之學。亦何可盡廢耶。<br/>
</p></body>
</html>