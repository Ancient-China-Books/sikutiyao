<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 佩觿 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->佩觿 三卷
</h2>
<!--ed:-->兩淮馬裕家藏本
<p>
<!--no:-->宋郭忠恕撰。此書上卷。備論形聲譌變之由。分爲三科。一曰造字。二曰四聲。三日傳寫。中下二卷。則取字畫疑似者。以四聲分十段。曰平聲自相對。曰平聲上聲相對。曰平聲去聲相對。曰平聲入聲相對。曰上聲自相對。曰上聲去聲相對。曰上聲入聲相對。曰去聲自相對。曰去聲入聲相對。曰入聲自相對。末附與篇韻音義異者十五字。又附辨證舛誤者一百十九字。不署名字。不知何人所加。以其可資考證。仍竝存之。惠棟九經古義。嘗駁忠恕以示字爲視。而反以視爲俗字。今考其中。如謂車字音尺遮反。本無居音。蓋因韋昭辨釋名之說。未免失於考訂。又書號八分。久有舊訓。蔡文姬述其父語。自必無譌。乃以爲八體之外。別分此體。強爲穿鑿。亦屬支離。至於以天承口爲吳。已見越絕書。而引三國志爲徵。景爲古影字。已見高誘淮南子註。而云葛洪字苑如彡。<span class="jiazhu">案此沿顏氏家訓之誤。</span>又陶侃本字士行。而誤作士衡。東方朔以來來爲棗。本約略近似。而遂造𠐇字。均病微疎。然忠恕洞解六書。故所言具中條理。如辨逄姓之逄。音皮江反。不得讀如逢遇本字。證之漢隸字源。逢字下引逄盛碑。通作逢。則姓氏之逄。雖通作逢。亦仍作皮江反。可證顏師古之譌。又若辨甪里本作角里。與角亢字無異。亦不用顏師古。恐人誤讀。故加一拂之說。證之漢四老神位神胙几石刻。甪里實作角里。與此書合。則知忠恕所論。較他家精確多矣。<br/>
</p></div></body>
</html>