<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 尚書通考 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書通考 十卷
</h2>
<!--ed:-->江西巡撫採進本
<p>
<!--no:-->元黃鎮成撰。鎮城字元鎮。邵武人。以薦授江南儒學提舉。末上而卒。其書徴引舊說。以考四代之名物典章。亦閒附以論斷。頗爲詳備。其中如論閏月而牽及後代司天之書。論律而旁引京房之法。論樂而臚陳自漢至宋之樂名。皆與經義無關。失之汎濫。其他四仲五品五教九疇六府三事之類。皆輕有明文。而復登圖譜。別無發明。亦爲冗瑣。又全書皆數典之文。而曰若稽古一條。獨參訓詁。尤爲例不純。似乎隨筆記錄之稿。未經刊潤成書者。然書本以道政事。而儒者以大經大法爲麤蹟。類引之而言心。王應麟困學紀聞。曰仲虺之誥。言仁之始也。湯誥。言性之始也。太甲。言誠之始也。說命。言學之始也。然則刪書錄此四篇。果僅因此四語乎。鎮成此編。雖頗嫌蕪雜。然猶爲以實用求書。不以空言求書者。其自序有曰。求帝王之心易。考帝王之事難。可謂知說經難易之故矣。<br/>
</p></div></body>
</html>