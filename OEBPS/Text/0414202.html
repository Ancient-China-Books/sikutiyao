<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 三劉家集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->三劉家集 一卷
</h2>
<!--ed:-->江西巡撫採進本
<p>
<!--no:-->宋劉渙劉恕劉羲仲撰。渙字凝之。筠州人。登天聖八年進士。爲穎上令。以太子中允致仕。恕渙之子。有通鑑外紀。羲仲恕之子。有通鑑問疑。竝已著錄。渙祖孫父子。竝剛直有史才。而恕最優。司馬光稱其博聞強記。細大之事。皆有稽據。誠公論也。是集爲咸淳中。其裔孫御史元亨所輯。蓋南宋之末。已無傳本。僅掇拾於殘闕之餘。故渙僅詩四首文二首。恕僅通鑑外紀序一首。併其子所記通鑑問疑。羲仲僅家書一首。餘皆同時諸人唱和之作。及他人之文有關於渙父子者也。其中稱渙曰西澗先生。稱恕曰祕丞。稱羲仲曰檢討。固其子孫之詞。至於諸人編文標題。一概刪去。其稱字之文。而改曰西澗先生祕丞檢討。則非其實矣。是其編次之陋也。至明萬安。貪鄙無恥。爲世僇笑。而獨存其一跋於卷末。渙父子祖孫。豈藉是人以表彰乎。今刊除之。俾無爲三人玷焉。<br/>
</p></div></body>
</html>