<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十三 目錄類存目 讀書敏求記 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->讀書敏求記 四卷
</h2>
<!--ed:-->江蘇巡撫採進本
<p>
<!--no:-->國朝錢曾撰。曾字遵王。自號也是翁。常熟人。家富圖籍。多蓄舊笈。此書皆載其最佳之本。手所題識。彷彿歐陽修集古錄之意。凡分經史子集四目。經之支有六。曰禮樂。曰字學。曰韻書。曰書。曰數書。曰小學。史之支有十。曰時令。曰器用。曰食經。曰種藝。曰豢養。曰傳記。曰譜牒。曰科第。曰地理輿圖。曰別志。子之支有二十。曰雜家。曰農家。曰兵家。曰天文。曰五行。曰六壬。曰奇門。曰歷法。曰卜筮。曰星命。曰相法。曰宅經。曰葬書。曰醫家。曰鍼炙。曰本草方書。曰傷寒。曰攝生。曰藝術。曰類家。集之支有四。曰詩集。曰總集。曰詩文評。曰詞。其分別門目。多不甚可解。如五經併爲一。而字學韻書小學。乃岐而三。紀傅編年雜史之類併爲一。而器用食經之類。乃多立子目。儒家道家縱橫家併爲一。而墨家雜家農家兵家以下。乃又縷析諸名。皆離合未當。又如書法數書。本藝術而入經。種藝豢養。本農家而入史。皆配隸無緒。至於朱子家禮入禮樂。而司馬氏書儀。韓氏家祭禮。則入史。吾衍續古篆韻入字書。而夏竦古文四聲韻。則入韻書。以至北夢瑣言。本小說而入史。元經本編年。碧雞漫志本詞品。而皆入子。編列失次者。尤不一而足。其中解題。大略多論繕寫刊刻之工拙。於考證不甚留意。如韻略易通。至謬之本。而以爲心目了然。東坡石鼓文全本。實楊愼僞託。而以爲篆籀特全。臞仙史略。載元順帝爲瀛國公子。誣妄無據。而以爲修元史者見不及此。了證歌稱杜光庭。太素脈法稱空峒仙翁。本皆僞託。而以爲實。然元珠密語。最爲妄誕。而以爲申素問六氣之隱奧。李商隱留贈畏之詩。後二首本爲誤失原題。而強生曲解。聲畫集本孫紹遠撰。而以爲無名氏。歲寒堂詩話本張戒撰。而以爲趙戒。魏校六書精蘊最穿鑿。而謂徐官音釋六書之學極佳。四聲等子。與劉鑑切韻指南。異同不一。而以爲卽一書。古三墳書。及東家雜記之琴歌。僞託顯然。而依違不斷。蕭常續後漢書。正三國志之誤。而大以爲非。王弼注老子。世有刻本。而以爲不傳。龐安常聖散子方。宋人已力辨蘇軾之誤信。而復稱道其說。屈原賦宋玉賦。漢藝文志有明文。而斥錢杲之謂離騷爲賦之非。歐陽詹贈妓詩眞蹟。至邵伯温時猶在。而以爲寄懷隱士之作。皆不爲確論。然其述授受之源流。究繕刻之同異。見聞旣博。辨別尤精。但以版本而論。亦可謂之賞鑑家矣。<br/>
</p></body>
</html>