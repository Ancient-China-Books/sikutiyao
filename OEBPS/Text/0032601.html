<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩傳名物輯覽 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩傳名物輯覽 十二卷
</h2>
<!--ed:-->湖北巡撫採進本
<p>
<!--no:-->國朝陳大章撰。大章字仲夔。號雨山。黃岡人。康熙戊辰進士。改庶吉士。以母老乞歸。其於毛詩用功頗深。所作集覽本百卷。凡三易稾而後成。此乃其摘錄附梓之本。凡鳥二卷。獸二卷。蟲豸一卷。鱗介一卷。草四卷。木二卷。蓋尤其生平精力所注也。毛詩自陸璣以下。詮釋名物者。毋慮數十家。此書成之最後。故於諸家之說。採輯尤夥。其中體例未合者。如釋鶉之奔奔。則莊子之鶉居。列子之性變。以及朱鳥爲鶉首。子夏衣若懸鶉之類。無所不引。釋雞棲於塒。則列子之木雞。呂氏春秋之雞跖。漢官儀之長鳴雞。亦無不備載。皆體近類書。深乖說經之旨。又每條首錄集傳大意。以紫陽爲主。故如鄂不韡韡。則取豈不光明之義。而駮鄂作萼不作跗之說。爲不煩改字。亦過於偏執。至如載宋太宗賜耶律休哥旗鼓杓窊印。則以遼事誤作宋事。尤爲乖舛。然其徵引旣衆。可資博覽。雖精核不足。而繁富有餘。固未始非讀詩者多識之一助也。<br/>
</p></div></body>
</html>