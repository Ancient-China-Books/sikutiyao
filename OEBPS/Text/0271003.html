<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十九 雜家類存目六 數馬堂答問 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十九
<!--sf:-->雜家類存目六
</font><h2>
<!--ti:-->數馬堂答問 二十卷
</h2>
<!--ed:-->福建巡撫採進本
<p>
<!--no:-->國朝黃名甌撰。名甌字馭卜。福州人。是書九類。一天文。二地輿。三人物。四經書。五史鑑。六人事。七釋老。八飛植。九數學。凡二百六十餘條。而飛植類止一條爲最少。其體皆設爲問答。而大抵掇拾陳因。時多舛誤。如牽牛織女一條。曰問淮南子云。七月七夕織女會牛郞。齊諧記謂天河東有織女。天帝之女因機杼勞苦。大帝憐其獨居。使嫁與河西牽牛之夫。嫁後廢女工。天帝怒。責令歸河東一年只會一度。事果可信歟。云云。考鳥鵲塡河以渡織女。白居易六帖。引淮南子。而淮南子無此文。安得有七月七夕之說。吳均續齊諧記成武丁條下。有織女嫁牽牛五字。何嘗有河東河西之語。其勦撮無稽。大抵此類。卷首引用書目二百四十種。下至快書藏書焚書綱鑑補唐類函閒情偶寄一家言唐詩選歷朝捷錄五軍韻瑞韻府羣玉古文析義性理大全六才子書詩經嫏嬛之類。皆據爲典要。而二十一史之外。別有史記。十三經之外。別有五經三傳孝經爾雅。知其書由雜綴而成也。<br/>
</p></div></body>
</html>