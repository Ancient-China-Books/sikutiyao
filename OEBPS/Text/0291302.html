<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 鐵圍山叢談 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->鐵圍山叢談 六卷
</h2>
<!--ed:-->浙江鮑士恭家藏本
<p>
<!--no:-->宋蔡絛撰。絛字約之。自號百衲居士。興化仙遊人。蔡京之季子也。官至徽猷閣待制。京敗流白州以死。宋史附載京傳末。稱宣和六年京再起領三省。目昏眊不能視事。悉决於絛。凡京所判。皆絛爲之。且代京入奏。由是恣爲姦利。竊弄威柄。宰臣白時中李邦彥。惟奉行文書。其罪蓋與京等。曾敏行獨醒雜志。則載絛作西淸詩話。多稱引蘇黃諸人。竟以崇尚元祐之學爲言者論列。蓋雖盜權怙勢。而知博風雅之名者。陳振孫書錄解題。稱西淸詩話。乃絛使其客爲之。殆以蔡攸領袖書局。懵不知學。爲物論所不歸。故疑絛所著作。亦出假手。然此書作於竄逐之後。黨與解散。誰與捉刀。而敍述舊聞。具有文采。則謂之驕恣紈袴則可。不能謂之不知書也。書中稱高宗爲今上。謝石相字一條。稱中原傾覆後二十一年。爲紹興十七年。徽宗買茴香一條。稱中興歲戊辰。爲紹興十八年。又趙鼎亦卒於紹興十七年。而此書記鼎卒後。王趯坐調護鼎被劾罷官。過白州見絛之事。是南渡後二十餘年。尚謫居無恙。亦可云倖逃顯戮矣。絛所作北征紀實二卷。述伐燕之事。陳振孫謂其歸罪童貫蔡攸。爲蔡京文飾。此書所叙京事。亦往往如是。如史稱京患言者議。巳作御筆密進。乞徽宗親書以降。絛則稱政和三四年。上自攬權綱。政歸九重。皆以御筆從事。史稱京由童貫以進。又稱宦官宮妾。合詞譽京。絛則稱京力遏宦官。遏之不得。更反折角。史稱范祖禹劉安世。皆因京遠竄。絛則謂京欲援復安世及陳瓘而不能已。則與祖禹子溫最相契。其巧爲彌縫。大抵類此。惟於其兄攸無恕詞。蓋以攸嘗劾絛。又請京殺絛故也。至於元祐黨籍。不置一語。詞氣之閒。頗與其父異趣。於三蘇尤極意推崇。而丁仙現一條。乃深詆王安石新法。則仍其西淸詩話之旨也。他如述九璽之源流。元圭之形製。九鼎之鑄造。三館之建置。大晟樂之宮律。及徽宗五改年號之義。公主初改帝嬴後改帝姬之故。宣和書譜畫譜博古圖之緣起。記所目覩。皆較他書爲詳核。以及辨禁中無六更之例。宮花有三等之別。俗諺包彈之始。粤人雞卜之注。諸葛氏筆張滋墨米芾研山大觀端研玻璃母龍涎香薔薇水沈水香合浦珠鎮庫帶藕絲鐙百衲琴建溪茶姚黃花諸條。皆足以資考證。廣異聞。又如陳師道後山詩話。稱蘇軾詞如教坊雷大使舞。諸家引爲故實。而不知雷爲何人。觀此書。乃知爲雷中慶。宣和中以善舞隸教坊。三經新義。宋人皆稱王安石。觀此書。乃知惟周禮爲安石親筆。詩書二經。實出王雱。又徽宗繪事。世稱絕藝。觀此書。乃知皆畫院供奉。代爲染寫。非眞自作。尤歷來賞鑒家所未言。其人雖不足道。以其書論之。亦說部中之佳本矣。文獻通考作五卷。此本實六卷。或通考爲傳寫之誤歟。<br/>
</p></div></body>
</html>