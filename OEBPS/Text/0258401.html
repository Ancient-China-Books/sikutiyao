<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 說郛 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->說郛 一百二十卷
</h2>
<!--ed:-->通行本
<p>
<!--no:-->明陶宗儀編。宗儀有國風尊經。已著錄。因樹屋書影稱南曲老寇四家有宗儀說郛全部。凡四巨櫥。世所行者非完本。考楊惟楨作是書序。稱一百卷。孫作滄螺集中有宗儀小傳。亦稱所輯說郛一百卷。二人同時友善。目睹其書。必無虛說。知書影所記妄也。蓋宗儀是書。實仿曾慥類說之例。每書略存大槩。不必求全。亦有原本久亡。而從類書之中鈔合其文。以備一種者。故其體例與左圭百川學海迥殊。後人見其目錄所列。數盈千百。遂妄意求其全帙。當必積案盈箱。不知按籍而求。多歷代史志所不載。宗儀又何自得之乎。都卬三餘贅筆又稱說郛本七十卷。後三十卷乃松江人取百川學海諸書足之。與孫作楊維楨所說又異。豈卬時原書殘闕。僅存七十卷耶。考宏治丙辰上海郁文博序。稱與百川學海重出者三十六種。悉已删除。而今考百川學海所有。此本仍載。又卷首引黃平倩語。稱所錄子家數則。自有全書。經籍諸註。似無深味。宜删此二𢎥。以鹽官王氏所載學庸古本數種冠之云云。今考此本。已無子書經註。而開卷卽爲大學石經大學古本中庸古本三書。目錄之下。各註補字。是竟用其說。竄改舊本。蓋郁文博所編百卷。已非宗儀之舊。此本百二十卷。爲國朝順治丁亥姚安陶珽所編。又非文博之舊矣。其中如春秋緯九種之後。又別出一春秋緯。靑瑣高議之外。又別出一靑瑣詩話。孔氏雜說之外。又別出一珩璜新論。周密之武林舊事。分題九部。段成式之酉陽雜俎。別立三名。陳世崇之隨隱筆記。詭標二目。宗儀之謬。決不至斯。又王逵蠡海集。其人雖在明初。而於宗儀爲後輩。自商濬稗海。始誤爲宋之王逵。漢雜事祕辛。出於楊愼僞撰。愼正德時人。又遠在其後。今其書竝列集中。則不出宗儀。又爲顯證。然雖經竄亂。崖略終存。古書之不傳於今者。斷簡殘編。往往而在。佚文瑣事。時有徵焉。固亦考證之淵海也。所錄凡一千二百九十二種。自三十二卷劉餗傳載以下。有錄無書者七十六種。今仍其舊。原本卷字皆作𢎥。卷首引包衡之說。謂𢎥音周。與軸同。書影則謂𢎥音縛。竝云出佛書。今亦仍之。至珽所續四十六卷。皆明人餖飣之詞。全書尚不足觀。摘錄益無可取。別存其目。不復留溷簡牘焉。<br/>
</p></body>
</html>