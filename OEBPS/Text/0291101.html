<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 玉壼野史 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->玉壼野史 十卷
</h2>
<!--ed:-->兩淮鹽政採進本
<p>
<!--no:-->宋僧文瑩撰。據晁公武讀書志。文瑩湘山野錄作於熙寧中。此書則作於元豐中。在野錄之後。前有自序云。收國初至熙寧閒文集數千卷。其閒神道墓誌行狀實錄奏議之類。輯其事成一家。蓋與野錄相輔而行。玉壼者。其隱居之地也。文獻通考。載文瑩玉壼淸話十卷。諸書所引。亦多作玉壼淸話。此本獨作野史。疑後人所改題。然元人南溪詩話。已引爲玉壼野史。則其來已久矣。若曹溶學海類編。摘其中論詩之語。別名曰玉壼詩話。則杜撰無稽。非古人所有也。周必大二老堂詩話。嘗駁其記王禹偁事之譌。趙與峕賓退錄。亦詆其誤以梁固之弟爲固之子。王楙野客叢書。又摘其誤以龐籍對仁宗事爲梁適。蓋不無傳聞失實者。然大致則多可考證云。<br/>
</p></div></body>
</html>