<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 東西洋考 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->東西洋考 十二卷
</h2>
<!--ed:-->江蘇巡撫採進本
<p>
<!--no:-->明張燮撰。燮字紹和。龍溪人。萬歷甲午擧人。考明史黃道周傳。載其三罪四恥七不如疏。在崇禎十八年。距燮鄉薦之時。已四十四年。尚稱志尚高雅。博學多通。不如龍溪擧人張燮。則燮以擧人終於家也。是書成於萬歷丁巳。仿宋趙汝适諸蕃志例。惟載海國之通互市者。首西洋考。凡十五國。又附錄者四。次東洋考。凡七國。又附錄者十二。次外紀考。爲日本及紅毛番。不通貢市。故別著之。次稅餉考。分水編陸編職官公署四子目。次舟師考。分內港水程二洋針路祭祀占驗水醒水忌定日惡風潮汐七子目。次稅璫考。紀神宗時內官高寀。通番蠹國劫官擾民始末最詳。次藝文。次逸事。考其例。於交阯占城暹羅彭亨呂宋蘇祿。名與古同者。仍用古名。他若瓜哇之爲下港。柬埔塞之爲眞臘。大泥之爲勃泥。舊港之爲三佛齊。麻六甲之爲滿剌加。啞齊之爲蘇門答剌。思吉港之爲蘇吉丹。遲悶之爲吉里地閒。文萊之爲婆羅。貓里務之爲合貓里。則竝從今名。使通俗易檢。每國先列沿革事蹟。多與諸史相出入。如占城卽古林邑。而五代史以爲自古未通之類。亦頗有改正。大致與明一統志略同。而稍益以諸書。如閩部疏之誤記燕窩菜。及小葛羅誤稱吉蘭丹之類。咸附辨之。次列海船交易之例。則皆採自海師賈客之口。爲傳記之所未詳。其稅璫一篇。言利弊最悉。水程針路諸篇。尤切於實用。惟明代控制外番。至爲無術。無事則百計以漁利。有變則委曲以苟安。事事可爲炯戒。而篇末諸論。乃稱功頌德。曲筆實多。蓋當時臣子之詞。置而不論。可矣。<br/>
</p></div></body>
</html>