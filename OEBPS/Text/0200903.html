<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部七 儒家類存目三 閑道錄 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部七
<!--sf:-->儒家類存目三
</font><h2>
<!--ti:-->閑道錄 三卷
</h2>
<!--ed:-->湖北巡撫採進本
<p>
<!--no:-->國朝熊賜履撰。賜履有學統。已著錄。是書大旨。以明善爲宗。以主敬爲要。力闢王守仁良知之學。以申朱子之說。故名曰閑道。蓋以楊墨比守仁也。其閒辨駁儒禪之同異。頗爲精核。惟詞氣之閒。抑揚太過。以朱子爲兼孔子顏子曾子孟子之長。而動詈象山姚江爲異類。殊少和平之意。則猶東林之餘習也。其中如云一個分萬個。萬個又分萬個。萬個合一個。一個又合一個。然旣已合爲一個。不知所云又合之一個。竟指何物。又云無方無方之方。無體無體之體。無外無外之外。無內無內之內。無終無終之終。無始無始之始。又云自寂自感。自感自寂。恆寂恆感。恆感恆寂。又云無斷無續。無出無入。皆不免故爲杳冥恍惚之詞。又云食知味。行知步。知性知天。亦不外此。尤不免仍涉良知之說。其謂老氏無止無理。不曾無欲。佛氏空止空理。不曾空欲。亦不甚中其病。至謂學不聞道。雖功彌六合。澤及兩閒。止是私意。以陰抑姚江之事功。尤爲主張太過。轉以心性爲元虛矣。<br/>
</p></div></body>
</html>