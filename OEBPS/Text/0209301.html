<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->顱顖經 二卷
</h2><p>
<!--no:-->不著撰人名氏。世亦別無傳本。獨永樂大典內載有其書。考歷代史志。自唐藝文志以上。皆無此名。至宋藝文志。始有師巫顱顖經二卷。今檢此書。前有序文一篇。稱王母金文。黃帝得之昇天。祕藏金匱。名曰內經。百姓莫可見之。後穆王賢士師巫。於崆峒山得而釋之云云。其所謂師巫。與宋志相合。當卽此本。疑是唐末宋初人所爲。以王冰素問註第七卷內有師氏藏之一語。遂託名師巫。以自神其說耳。其名顱顖者。案首骨曰顱。腦蓋曰顖。殆因小兒初生。顱顖未合。證治各別。故取以名其書。首論脈候至數之法。小兒與大人不同。次論受病之本。與治療之術。皆極中肯綮。要言不煩。次論火丹證治。分別十五名目。皆他書所未嘗見。其論雜證。亦多秘方。非後世俗醫所可及。蓋必別有師承。故能精晰如此。宋史方技傳。載錢乙始以顱顖經著名。召至京師。視長公主女疾。授翰林醫學。錢乙幼科。冠絕一代。而其源實出於此書。亦可知其術之精矣。謹據永樂大典所載。裒而輯之。依宋志舊目。釐爲二卷。俾不至無傳於後焉。
</p><br/></div></body></html>