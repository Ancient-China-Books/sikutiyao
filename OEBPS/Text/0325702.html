<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 潏水集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->潏水集 十六卷
</h2>
<!--ed:-->永樂大典本
<p>
<!--no:-->宋李復撰。復字履中。先世家開封祥符。以其父官關右。遂爲長安人。登元豐二年進士。歷官熙河轉運使。終於中大夫。集賢殿修撰。其事蹟不見於宋史。洪邁容齋隨筆。載其於蔡京邢恕謀用戰車戰艦一事。上疏排詆。甚爲切直。而恨史傳之不能詳盡。朱子語錄。亦曰閩人李復。<span class="jiazhu">按復非閩人。此句或傳寫之誤。</span>及識橫渠先生。紹聖閒爲西邊使者。博記能文。今信州有潏水集者。卽其文也。其閒有論孟子養氣。謂動必由理。故仰不愧於天。俯不怍於人。無憂無懼。其氣豈不充乎。舍是則明有人非。幽有鬼責。自歉於中。氣爲之喪矣。此語雖疎。却得其大旨近世諸儒之論。多似過高。流於老莊。而不知不若此說之爲得也。今觀是集。如謂揚雄不知道。謂井田兵制不可遽言復古。皆確然中理。其他持論。亦皆醇正。不止朱子所稱一條。又久居兵閒。嫻習戎事。故所上奏議。大都侃侃建白。深中時弊。亦不止洪邁所稱二疏。至其考證今古。貫穿博洽。於易象算術五行律呂之學。無不剖晰精微。具有本末。尤非空談者所可及。在宋儒之中。可謂有體有用者矣。集本四十卷。乾道閒嘗刻於饒郡。卽朱子所謂信州本也。後散佚無存。談宋文者。多不能舉其名氏。今從永樂大典裒輯編綴。釐爲一十六卷。著之於錄。旣以發潛德之幽光。且以補史傳之闕路焉。<br/>
</p></div></body>
</html>