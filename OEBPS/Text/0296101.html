<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 述異記 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->述異記 二卷
</h2>
<!--ed:-->內府藏本
<p>
<!--no:-->舊本題梁任昉撰。昉字彥昇。樂安人。官至新安太守。事蹟具梁書本傳。此書宋志始著錄。卷數與今本相符。晁公武讀書志曰。昉家藏書三萬卷。天監中採輯先世之事。纂新述異。皆時所未聞。將以資後來屬文之用。亦博物志之意。唐志以爲祖沖之所作。誤也。案隋志先有祖沖之述異記十卷。唐志蓋沿其舊文。以爲別自一書則可。以爲誤題祖沖之。則史不誤而公武反誤矣。其書文頗冗雜。大抵剽剟諸小說而成。如開卷盤古氏一條。卽採徐整三五歷記。其餘精衞諸條。則採山海經。園客諸條。則採列仙傳。龜歷諸條。則採拾遺記。老桑諸條。則採異苑。以及防風氏蚩尤夜郎王之類。皆非僻事。不得云世所未聞。其武陵源一條。則襲陶潛所記。而於桃外增李。移其地於吳中。周禮孤竹之管空桑之琴瑟二條。則附會竹生東海。空桑生大野山。尤爲拙文陋識。考昉本傳。稱著雜傳二百四十七卷。地志二百五十二卷。文章三十三卷。不及此書。且昉卒於梁武帝時。而下卷地生毛一條。云北齊武成河淸年中。案河淸元年壬午。當陳天嘉三年。周保定二年。後梁蕭巋天保元年。距昉之卒久矣。昉安得而記之。其爲後人依託。蓋無疑義。姚寬西溪叢語。得潘岳閒居賦。房陵朱仲之李句。李善注朱仲未詳。此書中乃有其事。摭以補善注之逸。今考李善閒居賦注。此句下引荆州記曰。房陵縣有朱仲者。家有縹李。代所希有。竝無未詳之語。寬偶讀誤本。不知此書之剽文選注。反謂選注未見此書。舛誤甚矣。考太平廣記。所引述異記。皆與此本相同。則其僞在宋以前。其中桃都天雞事。溫庭筠雞鳴埭歌用之。燕昭王爲郭隗築臺事。白居易六帖引之。則其書似出中唐前。蛇珠龍珠之諺。乃剽竊灌畦暇語。則其書又似出中唐後。或後人雜採類書所引述異記。益以他書雜記。足成卷帙。亦如世所傳張華博物志歟。<br/>
</p></div></body>
</html>