<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 涑水記聞 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->涑水記聞 十六卷
</h2>
<!--ed:-->兵部侍郞紀昀家藏本
<p>
<!--no:-->宋司馬光撰。光有易說。已著錄。是編雜錄宋代舊事。起於太祖。訖於神宗。每條皆註其述說之人。故曰記聞。或如張詠請斬丁謂之類。偶忘名姓者。則註曰不記所傳。明其他皆有證驗也。閒有數條不註者。或總註於最後一條。以括上文。或後來傳寫。不免有所佚脫也。其中所記。國家大政爲多。而亦閒涉瑣事。案文獻通考。溫公日記條下。引李燾之言曰。文正公初與劉道原共議。取實錄國史。旁採異聞。作資治通鑑後紀。今所傳記聞及日記朔記。皆後紀之具也。光集有與范夢得論修通鑑長編書。稱妖異有所警戒。詼諧有所補益。竝告存之。大抵長編寧失於繁。毋失於略云云。此書殆亦是志歟。至於記太祖時宋白知舉一事。自註云。疑作陶穀。記李迪丁謂鬬鬩一事。前一條稱上命翰林學士錢惟演草制。罷謂政事。惟演乃出迪而畱謂。後一條。稱詔二人俱罷相。迪知鄆州。明日謂復畱爲相。种世衡遣王嵩反閒一事。前一條云閒旺榮。後一條云閒剛朗。凌招撫保州亂兵一事。前一條云田況。後一條云郭逵。聞見異詞。卽兩存其說。亦仍通鑑考異之義也。王明淸玉照新志曰。元祐初修神宗實錄。秉筆者極天下之文人。如黃秦晁張是也。紹聖初鄧聖求蔡元長上章。指爲謗史。乞行重修。蓋舊文多取司馬文正公涑水記聞。如韓富歐陽諸公傳。及敍劉永年家世。載徐德占母事。王文公之詆永年。常山呂正獻之評曾南豐。安簡借書多不還。陳秀公母賤之類。取引甚多。於是裕陵實錄。皆以朱筆抹之。盡取王荊公日錄以删修焉。號朱墨本。是光此書。實當日是非之所繫。故紹述之黨。務欲排之。然明淸所舉諸條。今乃不見於書中。殆避而删除歟。陳振孫書錄解題。亦曰此書行世久矣。其閒記呂文靖數事。呂氏子孫。頗以爲諱。蓋常辨之爲非温公全書。而公之曾孫侍郞伋。遂從而實之。上章乞毀版。識者以爲譏。知當時公論所在。不能以私憾抑矣。其書宋史藝文志作三十卷。書錄解題作十卷。今所傳者凡三本。其文無大同異。而分卷則多寡不齊。一本十卷。與陳氏目錄合。一本二卷。不知何人所併。一本十六卷。又補遺一卷。而自九卷至十三卷。所載往往重出。失於刊削。蓋本光未成之稾。傳寫者隨意編錄。故自宋以來。卽無一定之卷數也。今參稽釐訂。凡一事而詳略不同。可以互證者。仍存備考。凡兩條複見。徒滋冗贅者。則竟從删定。著爲一十五卷。其補遺一卷。或疑卽李燾所謂日記。案書錄解題。載温公日記一卷。司馬光熙寧在朝所記。凡朝廷政事。臣僚遷除。及前後奏對。上所宣諭之語。以及聞見雜事皆記之。起熙寧元年正月至三年十月。出知永興而止。此書雖皆記熙寧之事。然無奏對宣諭之語。且所記至熙寧十年。與止於三年亦不符。其非日記明甚。今仍併入此書。共爲一十六卷。以較舊本。卷數雖殊。要於光之原書。無所闕佚也。<br/>
</p></body>
</html>