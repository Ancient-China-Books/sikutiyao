<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 學易大象要參 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->學易大象要參 四卷
</h2>
<!--ed:-->編修林澍蕃家藏本
<p>
<!--no:-->國朝林贊龍撰。贊龍字雲澤。侯官人。雍正丙午舉人。是書以發明大象爲主。六十四卦。各爲一篇。以上下經分二卷。而冠以綱領六篇爲一卷。一曰發凡。二曰象例。三曰義理象數。四曰卦爻中相錯陰陽相應。五曰憂患九德。六曰大象有通於四書。殿以附解二篇爲一卷。一曰作易憂患解。二曰雜卦傳解。大旨以大象上一句。爲天地萬物之象。下句爲人事。以天象爲人事之則。不言吉凶。而言理義。不言神聖。而言君子。以明人人可學。故所闡發。皆切日用。其綱領有曰借易明理。自夫子已然。學以聚之。問以辨之。寬以居之。仁以行之。爲乾九二而言也。而乾之九二。豈有學問寬仁之義乎。日月相推而明生焉。寒暑相推而歳成焉。爲咸九四而言也。而咸之九四。豈有日月寒暑之義乎。是則借象立言之旨矣。<br/>
</p></div></body>
</html>