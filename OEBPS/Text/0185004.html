<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十五 史評類存目一 雪航膚見 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->雪航膚見 十卷
</h2>
<!--ed:-->兩淮馬裕家藏本
<p>
<!--no:-->明趙弼撰。弼字輔之。南平人。雪航乃其號也。是書成於正統景泰閒。雜論史事。上自羲農。下及有宋。論多迂闊。亦頗偏駁。其中如論項羽殺宋義爲是。先儒斷其矯殺爲非。又論殺秦王子嬰。屠其宗族。伐其陵墓爲是。先儒論其暴橫爲非。又論項羽不殺沛公。有人君之度。先儒不能表而出之。又論項羽獲太公呂后。三年無淫殺之心。聞吾翁卽若翁之言。卽捨太公。則篤於朋友之義。而先儒不能察。又論羽之才美。亙古無倫。烏江之死。本實天亡。而非羽罪。司馬遷揚雄所論皆謬。殊乖剌不協於理。宜爲陶輔桑楡漫志所駁。然輔不駁此條之顚倒。而別擧羽弒義帝一事。謂雖有善無足稱。則所見亦與弼等矣。<br/>
</p></div></body>
</html>