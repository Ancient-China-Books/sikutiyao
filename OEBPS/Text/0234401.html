<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 畫鑒 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->畫鑒 一卷
</h2>
<!--ed:-->兩江總督採進本
<p>
<!--no:-->舊本題宋東楚湯垕君載撰。案卷首有題詞曰。采眞子妙於考古。在京師時。與今鑒畫博士柯君敬仲論畫。遂著此書。用意精到。悉有據依云云。則垕與柯九思同時。九思爲鑒畫博士。在元文宗天曆元年。則作此書時。上距宋亡已五十三年。下距元亡僅三十九年。垕安得復稱宋人。且書中稱元曰本朝。稱宋曰宋朝。內元外宋。尤不得以遺民藉口。舊本蓋相沿誤題也。又題詞稱。惜乎尚多疏略。乃爲删補。編次成帙。名曰畫鑒。後有高識。賞其知言。采眞子。東楚湯垕君載之自號也云云。則此書乃因垕舊稿。重爲潤色。不但非垕之原本。併畫鑒之名。亦非垕所自命矣。惟題詞不著名氏。遂不能詳考其人耳。所論歷代之畫。始於吳曹不興。次晉衞協顧愷之。次六朝陸探微諸家。（案吳晉皆在六朝之數。不應別探微以下爲六朝。原本標目如是。姑仍其舊而附訂其誤於此。）次唐及五代諸家。次宋金元諸家。然元惟龔開陳琳二人。蓋趙孟頫諸人竝出同時。故不錄也。次爲外國畫。次爲雜論。大致似米芾畫史。以鑒別眞僞爲主。所辨論皆在筆墨氣韻閒。不似董逌諸家以考證見長也。<br/>
</p></div></body>
</html>