<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->星命溯源 五卷
</h2><p>
<!--no:-->不著編輯者名氏。第一卷爲通元遺書。雜錄唐張果之說。凡三篇。第二卷爲果老問答。稱明李憕遇張果所口授。凡四篇。第三卷爲元妙經解。稱張果撰。元鄭希誠註。第四卷爲觀星要訣。第五卷爲觀星心傳口訣補遺。均不云誰作。詳其題詞。似要訣爲鄭希誠編。補遺又術士掇拾。增希誠所未備也。考明皇雜錄。載果多神怪之迹。不言其知祿命。獨是編以五星推命之學。依託於果。術者遂以果老五星自名一家。考韓愈作李虛中墓誌。稱其命推。尚止用年月日。不用時。則開元天寶之閒。且無八字。似不應有五星。然王充論衡稱天施氣而衆星布精。天所施氣。而衆星之氣在其中矣。人稟氣而生。含氣而長。得貴則貴。得賤則賤。貴或秩有高下。富或貲有多少。皆星位尊卑大小之所授也。是漢末已以星位言祿命。又韓愈三星行云。我生之辰。月宿南斗。牛奮其角。箕張其口。杜牧自作墓誌銘曰。余生於角星。昴畢於角爲第八宮。曰病厄宮。亦曰八殺宮。土星在焉。火星繼木星宮。楊晞曰。木在張。於角爲第十一福德宮。木爲福德。大君子救於其㫄。無虞也。余曰。自湖守不週歲遷舍人。木還福於角是矣。土火還死於角。宜哉。是唐時實以五星宮度推休咎。其託名於果。亦有所因爾。希誠自署其官曰主簿。其籍曰瑞安。其號曰滄洲。始末未詳。憕自稱中都人。遇果在嘉靖二年九月。尤怪妄不足辨。總之術家務神其說而已。然世說傳五星之書。以此本爲鼻祖。別有所謂果老星宗者。實因此而廣之。其後又有天官五星術。與此頗異。據理而論。化氣當從天官。正氣當從果老。二家之術。亦可以互參。其論星度乘除生剋。及兼取值年神煞。亦未可盡廢也。
</p><br/></div></body></html>