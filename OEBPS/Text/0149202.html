<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 四明它山水利備覽 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->四明它山水利備覽 二卷
</h2>
<!--ed:-->浙江吳玉墀家藏本
<p>
<!--no:-->宋魏峴撰。峴鄞縣人。官朝奉郞提擧福建路市舶。鄞故有它山一水。其始大溪與江通流。鹹潮衝接。耕者弗利。唐太和七年邑令王元暐始築堰以捍江潮。於是溪流灌注城邑。而鄞西七鄉之田。皆蒙其利。歲久廢壞。宋嘉定閒。峴言於府。請重修。且董興作之役。因爲是書記之。上卷雜志源流規制。及修造始末。下卷則皆碑記與題詠詩也。案新唐書地理志。載明州鄮縣（案鄞縣在唐爲鄮縣。）南二里。有小江湖。溉田八百頃。開元中。令王元緯置。東二十五里有西湖。溉田五百頃。天寶二年令陸南金開廣之。今此編稱它山水入於南門。瀦爲日月二湖。其日湖卽小江湖。月湖卽西湖。謂二湖皆王元緯所浚。而不言有天寶之陸南金。似有闕略。至其以元暐爲元緯。以開元中爲太和七年。則此編所載諸碑記。及唐僧元亮詩。證佐顯然。足以糾正唐志之謬。不得以與史異文爲疑矣。此書在地志之中。頗爲近古。宋四明郡志。嘗採其說。然傳本頗稀。幾於泯沒而無可考。明崇禎辛巳。郡人陳朝輔。始得舊帙梓行。版亦散佚。首有峴及朝輔二序。而末以四明志序附焉。蓋卽從陳本錄出者也。<br/>
</p></body>
</html>