<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 元氏長慶集 六十卷 補遺 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->元氏長慶集 六十卷
<!--ti:-->補遺 六卷
</h2>
<!--ed:-->通行本
<p>
<!--no:-->唐元稹撰。稹事蹟具唐書本傳。考稹與白居易書。稱河東李明府景儉。在江陵時。僻好僕詩章。僕因撰成卷軸。其中有旨意可觀。而詞近古往者。爲古諷。意亦可觀。而流在樂府者爲樂諷。詞雖近古。而止於吟寫性情者。爲古體。詞實樂流。而止於模象物色者。爲新題樂府。聲勢沿順。屬對穩切者。爲律詩。仍以五七言爲兩體。其中有稍存寄興。與諷爲流者。爲律諷。又稱有悼亡詩數十首。豔詩百餘首。自十六時至元和七年。有詩八百餘首。成二十卷。又稱昨巴南道中有詩五十首。又書中得七年以後所爲向二百篇。然則稹三十七歲之時。已有詩千餘首。唐書本傳。稱稹卒時年五十三。其後十六年中。又不知所作凡幾矣。白居易作稹墓誌。稱著文一百卷。題曰元氏長慶集。唐書藝文志。又載有小集十卷。然原本已闕佚不傳。此本爲宋宣和甲辰建安劉麟所傳。明松江馬元調重刊。自一卷至八卷。前半爲古詩八卷。後半至九卷爲傷悼詩。十卷至二十二卷爲律詩。二十三卷爲古樂府。二十四卷至二十六卷爲新樂府。二十七卷爲賦。二十八卷爲策。二十九卷至三十一卷爲書。三十二卷至三十九卷爲表狀。四十卷至五十卷爲制誥。五十一卷爲序記。五十二卷至五十八卷爲碑誌。五十九卷至六十卷爲告祭文。其卷帙與舊說不符。卽標目亦與自敍迥異。不知爲何人所重編。前有麟序。稱稹文雖盛傳一時。厥後浸以不顯。惟嗜書者時時傳錄。某先人嘗手自鈔寫。謹募工刻行云云。則麟及其父。均未嘗有所增損。蓋在北宋卽僅有此殘本爾。<br/>
</p></div></body>
</html>