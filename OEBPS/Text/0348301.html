<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->湛淵集 一卷
</h2><p>
<!--no:-->元白珽撰。珽有湛淵靜語。已著錄。成化杭州府志。載珽湛淵集八卷。文淵閣書目尚著錄。今已久佚。此本爲近時杭州沈菘町所輯。凡賦二首。詩六十三首。文六首。冠以戴表元序。而附以宋濂所作墓誌。表元序稱其詩甚似渡江陳去非。濂誌載劉辰翁之言。稱其不爲雕刻苛碎。有雲山韶濩之音。又月泉吟社第十八名唐楚友者。卽珽之寓名。謝翱方鳳等。亦評其格調甚高。陶九成撰輟耕錄。載其演雅十首。蓋珽在宋咸淳中。已與仇遠同以詩名。入元後二人皆應薦爲儒官。坎坷不達。退老湖山。出處亦略相近。其集皆散佚之後。經後人重輯。略存什一。而遠所撰金淵集。以永樂大典收入。恭逢聖代右文。得邀睿鑒。重壽棗梨。而珽集以永樂大典未收。無從裒錄。故所傳祇有此本。其中又閒雜僞作。如成化杭州府志所載三月八日過西馬塍一首。中四句全與月泉吟社詩同。而第二句以塍字與晴聲名字同押。是於至正之初。已用洪武正韻。其爲依託混淆。不問可知。是則與遠所遭。有幸有不幸矣。然吉光片羽。終足寶貴。固不妨與遠疏傳也。
</p><br/></div></body></html>