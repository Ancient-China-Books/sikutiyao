<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 春秋左氏傳事類始末 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->春秋左氏傳事類始末 五卷
</h2>
<!--ed:-->江蘇巡撫採進本
<p>
<!--no:-->宋章沖撰。沖字茂深。章惇之孫也。淳熙中嘗知台州。其妻乃葉夢得女。夢得深於春秋。故沖亦頗究心於左傳。取諸國事蹟。排比年月。各以類從。使節目相承。首尾完具。前有沖自序。及謝諤序。考沖與袁樞。俱當孝宗之時。樞排纂資治通鑑。創紀事本末之例。使端緒分明。易於循覽。其書刊於淳熙丙申。沖作是書。亦同斯體。據自序刊於淳熙乙巳。在樞書之後九年。殆踵樞之義例而作。雖篇帙無多。不及樞書之淹博。其有裨學者則一也。惟通鑑本屬史家。樞不過理其端緒。春秋一書。經則比事屬詞。義多互發。傳文則或先經以始事。或後經以終義。或依經以辨理。或錯經以合異。絲牽繩貫。脈絡潛通。沖但以事類裒集。遂變經義爲史裁。於筆削之文。渺不相涉。舊列經部。未見其然。今與樞書同隸史類。庶稱其實焉。<br/>
</p></div></body>
</html>