<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 淸獻集 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->淸獻集 二十卷
</h2>
<!--ed:-->編修汪如藻家藏本
<p>
<!--no:-->宋杜範撰。範字成己。黃巖人。嘉定元年進士。淳祐中官至右丞相。淸獻其諡也。事蹟具宋史本傳。史載範所著古律詩五卷。今北本四卷。又雜文六卷。今此本亦四卷。又奏稾十卷。今此本十卷。又多書劄一卷。又外制三卷。進故事五卷。經筵講義三卷。今此本俱不載。而有行狀本傳祠記等一卷。列於卷首。共爲二十卷。蓋後人重輯之本。非其舊矣。範有公輔才。正色立朝。議論鯁切。其爲御史時。累劾李嗚復等行賄交結之罪。鳴復卒以去位。其守寧國還朝時。又極陳內憂外患之交迫。而勸理宗以屏聲色遠邪佞。言多切摯。及其爲相。前後所上五事。及十二事。無不深中時弊。雖在位未久而沒。不能大有所匡正。然奏疏之見於集者。大都悱惻懇到。足以徵其忠愛之忱矣。<br/>
</p></div></body>
</html>