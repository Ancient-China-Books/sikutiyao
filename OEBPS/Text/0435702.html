<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 優古堂詩話 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->優古堂詩話 一卷
</h2>
<!--ed:-->兩江總督採進本
<p>
<!--no:-->宋吳幵撰。幵字正仲。滁州人。紹聖丁丑中宏詞科。靖康中官翰林承旨。與耿南仲力主割地之議。卒誤國事。又爲金人往來傳道意旨。立張邦昌而事之。建炎後竄謫以死。其人本不足道。而所作詩話。乃頗有可採。其書凡一百五十四條。多論北宋人詩。亦閒及唐人。惟卷末載楊萬里一條。時代遠不相及。疑傳寫有譌。或後人有所竄亂歟。所論惟卷末吏部文章二百年一詩。裹飯非子來一條。王僧綽蠟鳳一條。荷囊一條。陽燧一條。陽關圖一條。珠還合浦一條。黃金臺一條。以玉兒爲玉奴一條。東坡用事切一條。妓人出家詩一條。蒸壺似蒸鴨一條。望夫石一條。落梅花折楊柳一條。兼渉考證。其餘則皆論詩家用字錬句相承變化之由。夫奪胎換骨。翻案出奇。作者非必盡無所本。實則無心闇合。亦多有之。必一句一字求其源出某某。未免於求劔刻舟。卽如李賀詩桃花亂落如紅雨句。劉禹錫詩搖落繁花墮紅雨句。幵旣知二人同時。必不相襲。岑參與孟浩然亦同時。乃以參詩黃昬爭渡字。爲用浩然夜歸鹿門詩。不免強爲科配。又知張耒詩夕陽外字。本於楊巨源。而不知夕陽西字。本於薛能。可知輾轉相因。亦復搜求不盡。然互相參考。可以觀古今人運意之異同。與遣詞之巧拙。使讀者因端生悟。觸類引申。要亦不爲無益也。其中蓬生麻中一條。畜不吠之犬一條。韓退之全用列子文一條。韓退之學文而及道一條。定命論一條。富鄭公之言出元璹一條。寧人負我勿我負人一條。皆兼論雜文。不專詩話。又手滑一條。應聲蟲一條。更詩文皆不相渉。蓋詩話中兼及雜事。自劉攽歐陽修等已然矣。<br/>
</p></div></body>
</html>