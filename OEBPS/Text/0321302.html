<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 西溪集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->西溪集 十卷
</h2>
<!--ed:-->浙江巡撫採進本
<p>
<!--no:-->宋沈遘撰。遘字文通。錢塘人。以蔭爲郊社齋郎。皇祐元年舉進士第一。以已官者不應先多士。改第二。歷知杭州開封府。皆有能名。終於翰林學士。事蹟具宋史本傳。是集十卷。南宋初。有從事郎處州司理參軍高布者。與遘弟遼雲巢集。遘從叔括長興集。合刻於括蒼。名吳興三沈集。以是編爲首。然史稱遘通判江寧還朝。奏本治論十篇。爲仁宗所嘉賞。而集中竟未之載。則亦非全帙矣。遘以文學致身。而吏事精敏。一時推爲軼材。其知制誥時所撰詞命。大都莊重溫厚。有古人典質之風。詩亦淸俊流逸。不染俗韻。第二卷末題揚州山光寺二詩。其一有夾註。稱爲盧中甫和詩。其高臺已傾曲池平一首。已見前而重出於此。字句稍不同。詩下亦有夾註。稱傳自山光寺壁。與集中異云云。疑皆高布校刊時所增人。非原集之舊。亦足見其校勘之不苟也。<br/>
</p></div></body>
</html>