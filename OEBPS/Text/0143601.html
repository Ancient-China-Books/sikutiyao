<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 五國故事 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->五國故事 二卷
</h2>
<!--ed:-->浙江鮑士恭家藏本
<p>
<!--no:-->不著撰人名氏。南漢條下稱劉晟本二名。上一字犯宣祖諱。去之。則北宋人。又南唐條下。稱嘗以其事質於江南一朝士。則猶在宋初。得見李氏舊臣也。中於南漢稱彭城氏。於留從効姓稱婁。錢塘厲鶚跋。以爲吳越國人入宋所作。避武肅王諱。然閩王廷翰條下。稱其妻爲博陵氏。則又何爲而諱崔乎。年代綿邈。蓋不可考矣。其書紀吳楊氏。南唐李氏。蜀王氏孟氏。南漢劉氏。閩王氏之事。稱曰五國。然以其地而論。當爲四國。若以其人而論。當爲六國。未審其楊李併爲一。抑孟王併爲一也。鄭樵通志略列之霸史類中。實則小說之體。記錄頗爲繁碎。中如徐知誥斥進黃袍諸事。爲史所不載。又李煜爲李璟第六子。而此云璟之次子。與史亦小有異同。然考古在於博徵。固未可以瑣雜廢也。前有萬歷中太常寺少卿余寅題詞。譏其四國俱加僞字。於蜀獨否。今考書中明書僞蜀王建。又書孟知祥以長興五年遂僭大號。何嘗不著其僞。卷首總綱旣以前蜀後蜀爲分。再加僞字。則或曰前僞蜀。後僞蜀。或曰僞前蜀。僞後蜀。詞句皆嫌於贅。是以省之。公羊傳所謂避不成文是也。謂不僞蜀。殊失其旨。至南漢條下稱僞漢先主名巖。後名俊。又名龑。龑之字曰儼。本無此字。龑欲自大。乃以龍天合成其字。以其不典。故不書之。寅援唐史書武后名曌以駁之。則其說當矣。<br/>
</p></div></body>
</html>