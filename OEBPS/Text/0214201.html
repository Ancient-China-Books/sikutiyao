<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 續名醫類案 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->續名醫類案 六十卷
</h2>
<!--ed:-->編修邵晉涵家藏本
<p>
<!--no:-->國朝魏之琇撰。之琇既校刊江瓘名醫類案。病其尚有未備。因續撰此編。雜取近代醫書。及史傳地志文集說部之類。分門排纂。大抵明以來事爲多。而古事爲瓘書所遺者。亦閒爲補苴。故網羅繁富。細大不捐。如疫門載神人教用香蘇散一條。猶曰存其方也。至脚門載張文定患脚疾。道人與綠豆兩粒而愈一條。是斷非常食之綠豆。豈可錄以爲案。又如金瘡門載薜衣道人接已斷之首使人回生一條。無藥無方。徒以語怪。更與醫學無關。如斯之類。往往而是。殊不免蕪雜。又蟲獸傷門於薛立齋蟲入耳中一條。註曰此案耳門亦收之。非重出也。恐患此者不知是蟲。便檢閱耳云云。而腹疾門中載金臺男子誤服乾薑理中丸發狂入井一條。隔五六頁而重出。又是何義例乎。編次尤未免潦草。然採摭既博。變證咸備。實足與江瓘之書。互資參考。又所附案語。尤多所發明辨駁。較諸空談醫理。固有實徵虛揣之別焉。<br/>
</p></div></body>
</html>