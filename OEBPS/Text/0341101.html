<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 滄浪集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->滄浪集 二卷
</h2>
<!--ed:-->兩淮鹽政採進本
<p>
<!--no:-->宋嚴羽撰。羽字儀卿。一字丹邱。邵武人。自號滄浪逋客。與嚴仁嚴參齊名。世號三嚴。今仁與參詩集無傳。惟羽集在。其滄浪詩話有曰。論詩如論禪。漢魏晉與盛唐之詩。則第一義也。大歷以還之詩。則小乘禪也。晚唐之詩。則聲聞辟支果也。盛唐諸人。惟在興趣。羚羊挂角。無迹可求。故其妙處透徹玲瓏。不可湊泊。如空中之音。相中之色。水中之月。鏡中之象。言有盡而意無窮。近代諸公。乃作奇特解會。以才學爲詩。以議論爲詩。夫豈不工。終非古人之詩也云云。其平生大旨。具在於是。考困學紀聞。載唐戴叔倫語。謂詩家之景。如藍田日暖良玉生煙。可望而不可卽。司空圖詩品。有不著一字盡得風流語。其與李秀才書。又有梅止於酸。鹽止於鹹。而味在酸鹹之外語。蓋推闡叔倫之意。羽之持論。又源於圖。特圖列二十四品。不名一格。羽則專主於妙遠。故其所自爲詩。獨任性靈。掃除美刺。淸音獨遠。切響遂稀。五言如一徑入松雪。數峯生暮寒。七言如空林木落長疑雨。別浦風多欲上潮。洞庭旅雁春歸盡。瓜步寒潮夜落遲。皆志在天寶以前。而格實不能超大歷之上。由其持詩有別才。不關於學。詩有別趣。不關於理之說。故止能摹王孟之餘響。不能追李杜之巨觀也。李東陽懷麓堂詩話曰。嚴滄浪所論。超離塵俗。眞若有所自得。反覆譬說。未嘗有失。顧其所自爲作徒得唐人體面。而亦少超拔警策之處。予嘗謂識得十分。只做得八九分。其一二分乃拘於才力。其滄浪之謂乎云云。是猶徒知其病。未中其所以病矣。其詩話一卷。舊本別行。此本爲明正德中淮陽胡仲器所編。置之詩集之前。作第一卷。意在標明宗旨。殊乖體例。今惟以詩二卷。著錄別集類。其詩話別入詩文評類。以還其舊焉。<br/>
</p></div></body>
</html>