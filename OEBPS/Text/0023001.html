<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 尚書詳解 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->尚書詳解 五十卷
</h2>
<!--ed:-->編修汪如藻家藏本
<p>
<!--no:-->宋陳經撰。經字顯之。一云字正甫。安福人。慶元中登進士第。官至奉議郎。泉州泊幹所。著有詩講義。存齋語錄諸書。已佚不傳。是編宋史藝文志作五十卷。今鈔帙僅存。檢勘卷目。猶爲完本。寧宗之世。正蔡氏傳初出之時。而此書多取古注疏。或閒參以新意。與蔡氏頗有異同。毎援後世之事。以證古經。蓋趙岐注孟子。已有此例。無庸以駁雜爲嫌。惟如解說築傅巖。引伊川訪董五經事之類。稍爲汎濫。當分別觀之。至於論舜放四凶云。欲安其居止。俾無所憂愁。則欲明先王愛物之心。轉失聖人懲惡之義。頗有未協。又自序稱今日語諸友以讀此書之法。當以古人之心。求古人之書。吾心與是書相契而無閒。然後知典謨訓誥誓命。皆吾胸中之所有。亦吾日用之所能行云云。尤近於陸九淵六經注我之說。殆傳金谿之學派者。亦不可立訓。然其句櫛字比。疏證詳明。往往發先儒所未發。實可與林之奇夏僎諸家。相爲羽翼。固無庸拘蔡氏之學。執一格以相繩焉。<br/>
</p></div></body>
</html>