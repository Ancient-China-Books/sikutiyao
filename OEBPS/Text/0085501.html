<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 干祿字書 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->干祿字書 一卷
</h2>
<!--ed:-->兩淮馬裕家藏本
<p>
<!--no:-->唐顏元孫撰。元孫杲卿之父。眞卿之諸父也。官至滁折濠三州刺史。贈祕書監。大歷九年。眞卿官湖州時。嘗書是編勒石。開成四年。楊漢公復摹刻於蜀中。今湖本已泐闕。蜀本僅存。宋寶祐丁巳。衡陽陳蘭孫。始以湖本鋟木。國朝揚州馬曰璐。得宋槧翻刻之。卽此本也。然證以蜀本。率多謬誤。如卷首序文。本元孫作。所謂伯祖故祕書監。乃師古也。蘭孫以元孫亦贈祕數監。遂誤以爲眞卿稱元孫。而以序中元孫二字。改爲眞卿以就之。曰璐亦承其譌。殊爲失考。其他闕誤。亦處處有之。今以蜀本互校。補闕文八十五字。改譌體十六字。删衍文二字。始稍還顏氏之舊。是書爲章表書判而作。故曰干祿。其例以四聲隸字。又以二百六部。排比字之後先。每字分俗通正三體。頗爲詳核。其中如虫蟲啚圖啇商凍涷。截然兩字。而以爲上俗下正。又如皃古貌字。而云貌正皃通。韭之作韮。芻之作𦮊𦱪。直是俗字。而以爲通用。雖皆不免千慮之失。然其書酌古準今。實可行用。非詭稱復古。以奇怪釣名。言字體者。當以是爲酌中焉。至二百六部之次序。與廣韻閒有不同。或元孫所用。乃陸法言之舊第。而廣韻次序。乃宋人所改歟。<br/>
</p></div></body>
</html>