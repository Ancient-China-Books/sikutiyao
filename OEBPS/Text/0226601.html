<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 大乙金鏡式經 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->大乙金鏡式經 十卷
</h2>
<!--ed:-->浙江巡撫採進本
<p>
<!--no:-->唐王希明撰。希明不詳其里貫。開元時。以方技爲內供奉。待詔翰林。是書乃其奉敕所編。見於新唐書藝文志。故書中多自稱臣。其閒推太乙積年。有至宋景祐元年者。則後人已有所增入。非盡希明之舊也。史記日者傳術數七家。太乙家居其一。史記天官書中宮天極星。其一明者爲太乙常居。而封禪書亳人謬忌奏祠太一。方名天神貴者太一。鄭康成以爲北辰神名。又或以爲木神。而屈原九歌亦稱東皇太乙。則自戰國有此名。漢志五行家有泰壹陰陽二十三卷。當卽太乙家之書。然已佚不傳。惟周易乾鑿度有太乙行九宮法。而今所傳次序。乃特右旋。以乾巽爲一九。希明謂太乙知未來。故聖人爲之蹉一位以示先知之義。郭璞則謂地缺東南。故蹉九以塡之。樂產又謂太乙之理。后王得之以統天下。故蹉一以就乾。其說頗參差。而皆近於附會。故雖宗羲至詆爲經緯混淆。行度無稽。蓋術家又有所汩亂矣。核其大旨。乃仿易曆而作。其以一爲太極。因之生二目。二目生四輔。猶易之兩儀四象也。又有計神與太乙合之爲八將。猶易之八卦也。其以歲月日時爲綱。而以八將爲緯三基五福十精之類爲經。亦猶夫曆也。其法以八將推其掩迫囚擊關格之類。占內外災福。又推四神所臨分野占水旱兵喪饑饉疾疫。又推三基五福大小遊二限。易卦大運占古今治亂。術士傳習。其來甚久。故漢書已載有陽九百六之語。南齊書高帝紀贊所引太乙九宮。占自漢高祖五年。推至宋禎明元年。幾數百年。而其術遂大顯於世。至希明承詔纂次。參校衆法。益爲詳備。觀李燾續通鑑長編稱夏主元昊通蕃漢文字。嘗推太乙金鑑。則其書且行於四裔矣。然其所論徵應。實多錯謬。如東周逢陽九。而不及於夏癸商辛。少昊帝舜。皆以靈神首出。周之成宣。唐之太宗。其時亦可稱治安。乃謂與秦始皇同逢百六。其說殊不可通。其凶神吉星所會。皆以分野爲憑。而割裂牽配。尤爲渺茫無據。故宋時劉黻。亦嘗議其非。<span class="jiazhu">宋史劉黻傳。黻疏言佞者謂太一所臨分野則有福。近歲自吳移蜀。信如其說。坤維按堵可也。今五六十州。安全者不能十數。福何在耶。</span>蓋術數之學。如星平壬遯之類。所推止及於一身。一時匹夫之精神志氣。不能與造化相通。故韓蘇箕斗。蠡種龍蛇。亦閒爲數所操。而不能遁。然已爲聖人所罕言。至歷代之治忽興亡。則所爲克享天心者實在主德。以爲凝承之本。故聖王御世。而八荒賓服。九穀順成。時有和甘。物無疵癘。其太和洋溢。自有斂疇錫福之所以然。夫豈演紀尋元之可得而推測。是書所列。乃秦漢閒緯書之遺。禨祥小數之曲說。不衷於正。宜爲聖人所必斥。特以其術爲三式之一。所傳尚古。爲書亦出自唐人。故附著於錄。而詳加辨正。以祛千古之惑焉。<br/>
</p></div></body>
</html>