<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 欽定詞譜 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->欽定詞譜 四十卷
</h2>
<p>
<!--no:-->康煕五十四年聖祖仁皇帝御定。詞萌於唐。而大盛於宋。然唐宋兩代。皆無詞譜。蓋當日之詞。猶今日里巷之歌。人人解其音律。能自製腔。無須於譜。其或新聲獨造。爲世所傳。如霓裳羽衣之類。亦不過一曲一調之譜。無裒合衆體。勒爲一編者。元以來南北曲行。歌詞之法遂絕。姜夔白石詞中。閒有㫄記節拍。如西域梵書状者。亦無人能通其說。今之詞譜。皆取唐宋舊詞。以調名相同者互校。以求其句法字數。取句法字數相同者互校。以求其平仄。其句法字數有異同者。則據而註爲又一體。其平仄有異同者。則據而註爲可平可仄。自嘯餘譜以下。皆以此法推究。得其崖略。定爲科律而已。然見聞未博。考證未精。又或參以臆斷無稽之說。往往不合於古法。惟近時萬樹作詞律。析疑辨誤。所得爲多。然仍不免於舛漏。惟我聖祖仁皇帝聰明天授。事事皆深契精微。旣御定唐宋金元明諸詩。立詠歌之準。御纂律呂精義。通聲氣之元。又以詞亦詩之餘派。其音節亦樂之支流。爰命儒臣。輯爲此譜。凡八百二十六調。二千三百六體。凡唐至元之遺篇。靡弗採錄。元人小令。其言近雅者。亦閒附之。唐宋大曲。則彙爲一卷。綴於末。毎調各註其源流。毎字各圖其平仄。毎句各註其韻叶。分刌節度。窮極窈眇。倚聲家可永守法程。蓋聖人裁成萬類。雖一事之微。必考古而立之制。類若斯矣。<br/>
</p></div></body>
</html>