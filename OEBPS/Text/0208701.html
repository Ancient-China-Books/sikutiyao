<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 金匱要略論註 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->金匱要略論註 二十四卷
</h2>
<!--ed:-->通行本
<p>
<!--no:-->漢張機撰。國朝徐彬註。機字仲景。南陽人。嘗舉孝廉。建安中官至長沙太守。是書亦名金匱玉函經。乃晉高平王叔和所編次。陳振孫書錄解題曰。此書乃王洙於館閣蠹簡中得之。曰金匱玉函要略。上卷論傷寒。中論雜病。下載其方。併療婦人乃錄而傳之。今書以逐方次於證候之下。以便檢用。其所論傷寒。文多簡略。故但取雜病以下。止服食禁忌二十五篇。二百六十二方。而仍其舊名云云。則此書叔和所編。本爲三卷。洙鈔存其後二卷。後又以方一卷散附於二十五篇內。蓋已非叔和之舊。然自宋以來。醫家奉爲典型。與素問難經並重。得其一知半解。皆可以起死回生。則亦岐黃之正傳。和扁之嫡嗣矣。機所作傷寒卒病論。自金成無己之後。註家各自爭名。互相竄改。如宋儒之談錯簡。原書端緒。久已瞀亂難尋。獨此編僅僅散附諸方。尚未失其初旨。尤可寶也。漢代遺書。文句簡奧。而古來無註。醫家猝不易讀。彬註成於康熙辛亥。註釋尚爲顯明。今錄存之。以便講肄。彬字忠可。嘉興人。江西喩昌之弟子。故所學頗有師承云。<br/>
</p></div></body>
</html>