<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 元史紀事本末 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->元史紀事本末 四卷
</h2>
<!--ed:-->江蘇巡撫採進本
<p>
<!--no:-->明陳邦瞻撰。凡列目二十有七。其律令之定一條。下注一補字。則歸安臧懋修所增也。明修元史。僅八月而成書。潦草殊甚。後商輅等撰續綱目。不能旁徵博采。於元事亦多不詳。此書採掇。不出二書之外。故未能及宋史紀事之賅博。又於元明閒事。皆以爲應入明國史。遂於徐達破大都。順帝駐應昌諸事。皆略而不書。夫元初草創之迹。邦瞻旣列於宋編。又以燕京不守。元帝北徂。爲當入明史。是一代興廢之大綱。皆沒而不著。揆以史例。未見其然。至至正二十六年。韓林兒之死。乃廖永忠沈之瓜步。洪武中寧王權作通鑑博論。已明著其事。不過以太祖嘗奉其年號。嫌於項羽義帝之事。歸其獄於永忠耳。邦瞻更諱之書卒。尤爲曲筆。庫庫特穆爾自順帝北遷之後。尚爲元盡力。屢用兵以圖興復。故太祖稱王保保眞男子。以爲勝常遇春。後秦王樉妃。卽納其女。邦瞻乃以爲不知所終。亦不免於失實。特是元代推步之法。科擧學校之制。以及漕運河渠諸大政。措置極詳。邦瞻於此數端。紀載頗爲明晰。其他治亂之迹。亦尚能撮擧大概。攬其指要。固未嘗不可以資考鏡也。<br/>
</p></body>
</html>