<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類存目 晉史删 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類存目
</font><h2>
<!--ti:-->晉史删 四十卷
</h2>
<!--ed:-->浙江巡撫採進本
<p>
<!--no:-->明茅國縉撰。國縉字薦卿。歸安人。萬歷癸未進士。官至監察御史。謫淅川縣知縣。終於南京工部主事。是書之名。載浙江通志中。卷數與此本相合。大旨以晉書原本繁宂。故删存其要。然不深知史例。刊削者多不甚當。如諸志概行删去。使一朝制度典章。無可考證。是以新五代史繩諸史。而不知新五代史。先非古法也。至所併紀傳。尤往往乖於體例。如羊祜杜預同傳。以其同鎭荆州涉吳事也。郭璞葛洪同傅。以同爲方技之流也。陸機陸雲同傳。以同爲文士也。阮籍嵇康諸人同傳。以同爲放達也。陳壽王隱諸人同傳。以同有記述也。此斷不可移易者。而國縉隨意改併。甚至以庾亮入於葛洪傳後。以謝安入於陶回傳後。其尤疎舛者。如阮嵇諸人傳後。史臣論詞。專爲放達之流而言。國縉以傅元諸人。俱合於阮嵇傳。而其卷末。仍載史臣論曰云云。矛盾殊甚。且晉書所以猥雜者。正爲喜採小說耳。而國縉乃多取瑣碎故實。及淸談謔語。與房喬等所見正同。是如塗塗附矣。至於以一傳原文。而前後移置。又有節錄傳中數語。移爲他傳之分註。大都徒見紛更。而毫無義例。以是而改晉書。恐無以服修晉書者之心也。<br/>
</p></div></body>
</html>