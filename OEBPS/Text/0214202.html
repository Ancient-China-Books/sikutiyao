<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->神農本草經百種錄 一卷
</h2><p>
<!--no:-->國朝徐大椿撰。大椿字靈胎。號洄溪。吳江人。世傳神農本草經三卷。載藥三百六十五味。分上中下三品。今單行之本不傳。惟見於唐愼微本草所載。其刊本以陰文書者。皆其原文也。大椿以舊註但言其當然。不言其所以然。因於三品之中。採掇一百種。備列經文。而推闡主治之義。有常用之藥。而反不收入者。其凡例爲辨明藥性。使人不致誤用。非備品以便查閱也。凡所箋釋。多有精意。較李時珍本草綱目。所載發明諸條。頗爲簡要。然本草雖稱神農。而所云出產之地。乃時有後漢之郡縣。則後人附益者多。如所稱久服輕身延年之類。率方士之說。不足盡信。大椿尊崇太過。亦一一究其所以然。殊爲附會。又大椿所作藥性專長論曰。藥之治病。有可解者。有不可解者。其說最爲圓通。則是書所論。猶屬筌蹄之末。要於諸家本草中。爲有啓發之功者矣。
</p><br/></div></body></html>