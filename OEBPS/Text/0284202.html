<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->左都御史張若溎家藏本

<div id="text"><font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->姓源珠璣 六卷
</h2><p>
<!--no:-->明楊信民撰。信民江陰人。永樂中官日照縣知縣。是編以洪武正韻分隸諸姓。而各系古之名人於姓下。分爲八十一類。各以四字標題。別爲編目於卷首。書與錄絕不相符。體例極爲叢脞。其中乖舛。尤不勝摘。如梁姓列梁武帝梁簡文帝。黃姓列黃帝。舜姓列舜。唐姓列唐高祖唐明皇唐文宗。宋姓列宋明帝宋武宗宋徽宗宋山陰公主。已爲無理。至揚姓首列揚雄。次列一名曰揚州鶴。注其下曰。嘗有四客各言志。一願爲揚州刺史。一願有錢十萬。一願騎鶴上昇。一兼言腰纏十萬貫騎鶴上揚州。則殆於戲具矣。前有宣德七年王直序。稱太宗在位時修永樂大典。徵天下文學之士。集館閣。信民與焉。當時所用之人如是。宜二萬餘卷之書。皆割裂龐雜。紛如亂絲也。考明史列傳。宜德中有楊信民。浙江新昌人。官至僉都御史。巡撫廣東。以循良稱。亦與王直同時。其擢廣東左參議。卽直所薦。蓋名姓偶同。與著此書者非一人云。
</p><br/></div></body></html>