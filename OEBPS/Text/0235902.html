<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->繪事備考 八卷
</h2><p>
<!--no:-->國朝王毓賢撰。毓賢字星聚。鑲紅旗漢軍。官至湖廣按察使。陳鼎畱溪外傳。記獄吏汪金章事。稱毓賢勤於吏治。案無畱牘。則其人本以吏才見。然是編卽康熙辛未官按察使時所作。乃又能畱心於賞鑒。第一卷爲總論。皆撮錄諸家畫法。二卷至八卷。則取古來畫家姓名事迹。以時代分序。自軒轅至隋。共爲一卷。遼金元共爲一卷。唐五代南宋明。俱各爲一卷。惟北宋家數繁多。析爲三子卷。故總目雖分八卷。其實乃十卷也。其例每人各立小傳。而以諸書所載傳世名蹟。附於其人之後。大抵以張彥遠歷代名畫記。夏文彥圖繪寶鑑爲藍本。增廣其所未備。蒐輯頗爲詳贍。其中如穆天子傳。封膜晝於河水之陽。郭璞註明云膜晝人名。張彥遠誤以晝字作畫字。遂稱封膜爲畫家之祖。幷妄造璞註以實之。毓賢乃沿襲其譌。殊失於訂覈。又遼常思言人品畫品竝高。附見郭若虛圖畫見聞志中。諸書竝佚其名。此亦闕載。至於明之畫家。僅據韓昂圖繪寶鑑續編所載。迄正德而止。嘉靖以後。竟不爲採摭。續添亦殊傷闕略。然前代如李嗣眞釋彥悰劉道醇之流。往往分別品第。時代混淆。難於檢核。是書仿張夏二家舊例。因時類敍。一覽可知。又芟汰繁冗。易於尋討。雖多用舊文。固不以遞相祖述爲病矣。
</p><br/></div></body></html>