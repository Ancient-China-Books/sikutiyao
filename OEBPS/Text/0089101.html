<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 四聲等子 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->四聲等子 一卷
</h2>
<!--ed:-->浙江范懋柱家天一閣藏本
<p>
<!--no:-->不著撰人名氏。錢曾讀書敏求記。謂卽劉鑑所作之切韻指南。曾一經翻刻。特易其名。今以二書校之。若辨音和類隔廣通侷狹內外轉攝振救正音憑切寄韻憑切喻下憑切日寄憑切。及雙聲疊韻之例。雖全具於指南門法玉鑰匙內。然詞義詳略顯晦。迥然不侔。至內攝之通止遇果宕曾流深。外攝之江蟹臻山效假梗咸。十六攝圖。雖亦與指南同。然此書曾攝作內八。而指南作內六。流攝此書作內六。而指南作內七。深攝此書作內七。指南作內八。皆小有不同。至以江攝外一附宕攝內五下。梗攝外七附曾攝內六下。與指南之各自爲圖。則爲例迥殊。雖指南假攝外六。附果攝內四之下。亦閒併二攝。然假攝統歌麻二韻。歌麻本通。故假得附果。若此書之以江附宕。則不知江諧東冬。不通陽唐。以梗附曾。則又誤通庚蒸爲一韻。似不出於一手矣。又此書七音綱目。以幫滂竝明非敷奉微之脣音爲宮。影曉匣喻之喉音爲羽。頗變玉篇五音之舊。指南五音訣具在。未嘗以脣爲宮。以喉爲羽。亦不得混爲一書。切韻指南卷首。有後至元丙子熊澤民序。稱古有四聲等子。爲傳流之正宗。然而中閒分析。尚有未明。關西劉士明著書曰經史正音切韻指南。則劉鑑之指南十六攝圖。乃因此書而革其宕攝附江曾攝附梗之誤。此書實非鑑作也。以字學中論等韻者。司馬光指掌圖外。惟此書頗古。故竝錄存之。以備一家之學焉。<br/>
</p></div></body>
</html>