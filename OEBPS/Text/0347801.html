<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 谷響集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->谷響集 三卷
</h2>
<!--ed:-->編修汪如藻家藏本
<p>
<!--no:-->元釋善住撰。善住字無住。別號雲屋。嘗居吳郡城之報恩寺。往來吳淞江上。與仇遠白珽虞集朱無諸人相酬唱。遠贈詩有云。閶門北去山如畫。有日同師步翠微。无答其見寄詩。亦有句妙唐風在之語。蓋雖入空門。而深與文士同臭味也。集中癸亥歲寓居錢塘千頃寺述懷詩。有高閣工書三十年句。從英宗至治三年癸亥。上推三十年爲世祖至元三十一年甲午。距宋亡僅十四年。其贈隱者詩。有對食慚周粟。紉衣尚楚蘭句。蓋猶及見宋之遺老。故所作頗有矩矱。觀其論詩有云典雅始成唐句法。麤豪終有宋人風。命意極爲不凡。及核其篇什。則但工近體。大抵以淸雋稠琢爲事。頗近四靈江湖之派。終不脫宋人窠臼。所言未免涉於過高。然造語新秀。絕無蔬筍之氣。佳處亦未易及。在元代詩僧中。固宜爲屈一指也。<br/>
</p></div></body>
</html>