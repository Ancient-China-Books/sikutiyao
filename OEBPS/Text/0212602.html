<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 玉機微義 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->玉機微義 五十卷
</h2>
<!--ed:-->兩淮鹽政採進本
<p>
<!--no:-->明徐用誠撰。劉純續增。用誠字彥純。會稽人。純字宗厚。咸寧人。用誠原本名醫學折衷。分中風痿傷風痰飲滯下泄瀉瘧頭痛頭眩欬逆痞滿吐酸痓癘風癇破傷風損傷十七類。純以其條例未備。又益以欬嗽熱火暑溼燥寒瘡瘍氣血內傷虛損積聚消渴水氣脚氣諸疝反胃脹滿喉痹淋閟眼目牙齒腰痛腹痛心痛癍疹黃疸霍亂厥痹婦人小兒三十三類。始改今名。仍於目錄各註續添字。以相辨識。或於用誠原本十七類中。有所附論。亦註續添字以別之。是二人相繼而成本書可據。明史藝文志。惟著劉純之名。蓋失考也。其書雖皆採掇諸家舊論舊方。而各附案語。多所訂正。非餖飣鈔撮者可比。嘉靖庚寅。延平黃焯。刻於永州。首載楊士奇序。知二人皆明初人。士奇序謂二人皆私淑朱震亨。今觀其書。信然。又謂北方張元素。再傳李杲。三傳王好古。南方朱震亨得私淑焉。則於宗派源流。殊爲舛迕。張李王之學。皆以理脾爲宗。朱氏之學。則以補陰爲主。去河閒一派稍近。而去潔古東垣海藏一派稍遠。遺書具存。可以覆案。王褘青巖叢錄曰。李氏弟子。多在中州。獨劉氏傳之荊山浮圖師。師至江南。傳之宋中人羅知悌。南方之醫皆宗之云云。其宗派授受。亦極明白。士奇合而一之。誤之甚矣。<br/>
</p></div></body>
</html>