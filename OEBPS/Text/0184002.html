<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 御批通鑑綱目 五十九卷 通鑑綱目前編 一卷 外紀 一卷 擧要 三卷 通鑑綱目續編 二十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->御批通鑑綱目 五十九卷
<!--ti:-->通鑑綱目前編 一卷
<!--ti:-->外紀 一卷
<!--ti:-->擧要 三卷
<!--ti:-->通鑑綱目續編 二十七卷
</h2>
<p>
<!--no:-->康熙四十七年吏部侍郎宋犖校刊。皆聖祖仁皇帝御批也。朱子因司馬光資治通鑑。以作綱目。惟凡例一卷。出於手定。其綱皆門人依凡例而修。其目則全以付趙師淵。後疏通其義旨者。有遂昌尹起莘之發明。永新劉友益之書法。箋釋其名物者。有望江王幼學之集覽。上虞徐昭文之考證。武進陳濟之集覽正誤。建安馮智舒之質實辨正。其傳寫差互者。有祁門汪克寬之考異。明宏治中莆田黃仲昭。取諸家之書。散入各條之下。是爲今本。皆尊崇朱子者也。故大抵循文敷衍。莫敢異同。明末張自勳作綱目續麟。始以春秋舊法。糾義例之譌。芮長恤作綱目拾遺。以通鑑原文辨删節之失。各執所見。屹立相爭。我聖祖仁皇帝睿鑒高深。獨契尼山筆削之旨。因陳仁錫刊本。親加評定。權衡至當。袞鉞斯昭。乃釐正羣言。折衷歸一。又金履祥因劉恕通鑑外紀。失之嗜博好奇。乃蒐採經傳。上起帝堯。下逮周威烈王。作通鑑前編。又括全書綱領。撰爲擧要。殿於末。復摭上古軼聞。撰爲外紀。冠於首。陳仁錫稍變其體例。改題曰通鑑綱目前編。與綱目合刊。以補朱子所未及。亦因其舊本。御筆品題。至商輅等通鑑綱目續編。因朱子凡例。紀宋元兩代之事。頗多舛漏。六合之戰。誤稱明太祖兵爲賊兵。尤貽笑千秋。後有周禮爲作發明。張時泰爲作廣義。附於條下。其中謬妄。更不一而足。因陳仁錫綴刊綱目之末。亦得同邀乙覽。幷示別裁。乾隆壬寅。我皇上御製題詞。糾正其悖妄乖戾之失。以闢誣傳信。復詔廷臣。取其書詳加刊正。以協於至公。尤足以昭垂千古。爲讀史之指南矣。<br/>
</p></div></body>
</html>