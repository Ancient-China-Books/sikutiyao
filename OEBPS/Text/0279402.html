<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 書敘指南 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->書敘指南 二十卷
</h2>
<!--ed:-->兩淮鹽政採進本
<p>
<!--no:-->宋任廣撰。廣字德儉浚儀人。今本文獻通考作任廣浚。蓋傳刻譌脫。以人名地名。誤連爲一也。尤袤遂初堂書目。載有此書。然袤書目無註文。無由考其始末。惟據陳振孫書錄解題。知爲崇寧中人耳。其書初刊於靖康中。版旋被燬。有愈氏者。攜舊本南渡。其後輾轉傳寫。多非完帙。至國朝康熙初。金卷得韓氏所藏本。繕錄未竟而券沒。反併原本第十卷佚之。雍正三年。金匯得不全宋本。適尚存第十卷。乃重爲鈔補刊刻。而此書復完。蓋若隱若顯。幾五六百年其不亡者幸也。其書皆採錄經傳成語。以備尺牘之用。故以書敘爲名。明浦南金。嘗取是書與爾雅左腴漢雋。合爲一編。改題曰修亂指南。瞀亂糅雜。殊不足取。此本猶金氏原刻。尚不失其舊。其閒徵引旣繁。複宂蓋所不免。然每句標註出處。猶從原書採掇而來。較南宋書肆俗本。爲有根據。固未可與啓劄靑錢之類。一例視之矣。<br/>
</p></div></body>
</html>