<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 陳剩夫集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->陳剩夫集 四卷
</h2>
<!--ed:-->福建巡撫採進本
<p>
<!--no:-->明陳眞晟撰。眞晟字晦德。改字剩夫。又自號曰布衣。家本泉州。以父隸鎭海衞戍籍。遂爲漳州人。天順中。嘗詣闕上書。獻所撰程朱正學纂要。兼上書執政。均不見收。又上書當路。獻所撰正教正考會通。亦不見省而罷。又作學校正教文廟配享疏。擬詣闕再上。未及行而卒。事蹟具明史儒林傳。是集乃眞晟卒後。其鄉人林祺所編。康熙己丑。儀封張伯行。官福建巡撫。乃爲序而刻之。所獻二書。今皆載集中。其程朱正學纂要。首爲程氏學制。次爲推明朱子兼補之法。次爲心學圖說。其圖凡二。一爲六十四卦圓圖。圖下大書一心字。一爲太極圖。圖下亦大書心字。次爲立師說補正。學輔皇儲隆教本振風教五條。其正教正考會要。首列朱子學校貢舉私議。次敕諭大略。次程氏學制。次呂氏鄉約。次德業過違二條。次立師考德考文三條。大意以爲天下之事。莫大乎此。故次卷載所上當路書曰。朱子抱哭其書四百年矣。曾無一人憐而省之者。此魏鶴山眞西山許魯齋吳草廬諸儒。不能無大罪也。旣讀其書。宗其道。則實吾師也父也。豈有視父師之哭。而弟子能恝然耶。又謂宋元兩朝。皆以不用程朱之學。故上干天怒。奪其命以與明。持論頗僻。又題玉堂賞花集後。詆諆執政。謂不賞其程朱纂要。而羣聚賞花。後世不免謂之俗相。尤爲褊激。林雍作眞晟行實。稱其旣無所遇。每四顧徬徨。不能自釋。亦異乎尋孔顏之樂者矣。<br/>
</p></div></body>
</html>