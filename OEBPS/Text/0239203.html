<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->古今刀劍錄 一卷
</h2><p>
<!--no:-->梁陶宏景撰。宏景字通明。丹陽秣陵人。齊初爲奉朝請。永明十年上表辭祿。止於句曲山。梁大同二年卒。贈中散大夫。諡貞白先生。事蹟具梁書處士傳。是書所記帝王刀劍。自夏啓至梁武帝。凡四十事。諸國刀劍。自劉淵至赫連勃勃。凡十八事。吳將刀周瑜以下凡十事。魏將刀鍾會以下凡六事。然關張諸葛亮黃忠皆蜀將。不應附入吳將中。疑傳寫誤佚蜀將刀標題三字。又董卓袁紹不應附魏。亦不應在鄧艾郭淮之閒。均爲顚舛。至宏景生於宋代。齊高帝作相時。已引爲諸王侍讀。而書中乃稱順帝準爲楊玉所弒。不應以身歷之事。謬誤至此。且宏景先武帝卒。而帝王刀劍一條。乃預著武帝諡號。竝直斥其名。尤乖事理。疑其書已爲後人所竄亂。非盡宏景本文。然考唐李綽尚書故實引古今刀劍錄云。自古好刀劍。多投伊水中。以禳膝人之妖。與此本所記漢章帝鑄劍一條。雖文字小有同異。而大略相合。則其來已久。不盡出後人贗造。或亦張華博物志之流。眞僞參半也。
</p><br/></div></body></html>