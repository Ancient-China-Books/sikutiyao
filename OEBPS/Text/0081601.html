<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 蔡氏律同 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->蔡氏律同 二卷
</h2>
<!--ed:-->浙江吳玉墀家藏本
<p>
<!--no:-->明蔡宗兗撰。宗兗字我齋。山陰人。正德丁丑進士。官興化府教授。是書以本性稽數候氣。三篇爲上卷。以文聲協律制器正度量權四篇爲下卷。其稽數所據史記生鍾分演爲圖說。皆人所同。有其以古人半律。當元定蔡氏變律。不如仍古人之名爲是。其謂變律之不必增設。亦似有所見。而未盡其奧。文聲一篇。不用二變。古亦有此論。驗之於今。南曲如此。北曲則必有二變矣。皆其宮調之乙凡二字也。至謂五聲則有二變。如樓之梯。堂之階。則殊未協。又以疊字散聲之說。而當二變。則益不合矣。制器篇。皆古人樂書中所有。而漏略未全。正度量權篇。亦律呂新書之舊文。其候氣之說。尤拘泥而不驗者也。協律篇牽引四聲究古人歌法。不知近起水磨腔。乃斤斤於此。前人以平上去入。配宮商角徵羽。分爲舌居中口開張等說。實於五聲無與。不可混幷爲一。宗兗雖小變其意。然以公隆麻禾等韻。配十二律。則亦尚沿其誤耳。<br/>
</p></div></body>
</html>