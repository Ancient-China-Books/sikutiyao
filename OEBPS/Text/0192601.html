<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 大學衍義補 一百六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->大學衍義補 一百六十卷
</h2>
<!--ed:-->兵部侍郞紀昀家藏本
<p>
<!--no:-->明邱濬撰。濬有家禮儀節。已著錄。濬以宋眞德秀大學衍義。止於格致誠正修齊。而闕治國平天下之事。雖所著讀者乙記。採錄史事。稱爲是書之下編。然多錄名臣事蹟。無與政典。又草創未完。乃採經傳子史。輯成是書。附以己見。分爲十有二目。於孝宗初奏上之。有詔嘉獎。命錄副本。付書坊刊行。濬又自言衍義補所載。皆可見之行事。請摘其要者。下內閣議行。帝亦報可。至神宗復命梓行。親爲製序。蓋皆甚重其書也。特濬聞見甚富。議論乃不甚醇。故王鏊震澤紀聞。稱其學問該洽。尤熟於國家掌故。議論高奇。務於矯俗。能以辨博濟其說。如譏范仲淹多事。秦檜有再造功。評隲皆乖正理。又力主擧行海運。平時屢以爲言。此書更力申其說。所列從前海運抵京之數。謂省内河挽運之資。卽可抵洋面漂亡之粟。似乎言之成理。然一舟覆没。舟人不下百餘。糧可以轉輸之費。人命以何爲抵乎。其後萬恭著議。謂爲有大害而無微利。至以好事斥之。非苛論也。又明之中葉。正閹豎恣肆之時。濬旣欲陳誨納忠。則此條尤屬書中要旨。乃獨無一主語及宦寺。張志淳南園漫錄。詆其有所避而不書。殆亦深窺其隱。以視眞氏原書。殊未免瑕瑜互見。然治平之道。其理雖具於修齊。其事則各有制置。此猶土可生禾。禾可生穀。穀可爲米。米可爲飯。本屬相因。然土不耕則禾不長。禾不穫則穀不登。穀不舂則米不成。米不炊則飯不熟。不能遞溯其本。謂土可爲飯也。眞氏原本。實屬闕遺。濬博綜旁搜。以補所未備。兼資體用。實足以羽翼而行。且濬學本淹通。又習知舊典。故所條例。元元本本。貫串古今。亦復具有根柢。其人雖不足重。其書要不爲無用也。<br/>
</p></div></body>
</html>