<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 爾雅註疏 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->爾雅註疏 十一卷
</h2>
<!--ed:-->內府藏本
<p>
<!--no:-->晉郭璞註。宋邢昺疏。璞字景純。河東聞喜人。官至宏農太守。事蹟具晉書本傳。昺有孝經疏。已著錄。案大戴禮孔子三朝記。稱孔子教魯哀公學爾雅。則爾雅之來遠矣。然不云爾雅爲誰作。據張揖進廣雅表。稱周公著爾雅一篇。（案經典釋文。以揖所稱一篇爲釋詁。）今俗所傳三篇。（案漢志爾雅三卷。此三篇。謂三卷也。）或言仲尼所增。或言子夏所益。或言叔孫通所補。或言沛郡梁文所考。皆解家所說。疑莫能明也。於作書之人。亦無確指。其餘諸家所說。小異大同。今參互而考之。郭璞爾雅註。序稱豹鼠旣辨。其業亦顯。邢昺疏。以爲漢武帝時終軍事。七錄載犍爲文學爾雅註三卷。（案七錄久佚。此據隋志所稱。梁有某書亡。知爲七錄所載。）陸德明經典釋文。以爲漢武帝時人。則其書在武帝以前。曹粹中放齋詩說曰。（案此書今未見傳本。此據永樂大典所引。）爾雅毛公以前。其文猶略。至鄭康成時則加詳。如學有緝熙于光明。毛公云。光。廣也。康成則以爲學於有光明者。而爾雅曰。緝熙光明也。又齊子豈弟。康成以爲猶言發夕也。而爾雅曰。豈弟。發也。薄言觀者。毛公無訓。振古如茲。毛公云。振。自也。康成則以觀爲多。以振爲古。其說皆本於爾雅。使爾雅成書在毛公之前。顧得爲異哉。則其書在毛亨以後。（案詩傳乃毛亨作。非毛萇作。語詳詩正義條下。）大抵小學家綴緝舊文。遞相增益。周公孔子。皆依託之詞。觀釋地有鶼鶼。釋鳥又有鶼鶼。同文複出。知非纂自一手也。其書歐陽修詩本義。以爲學詩者纂集博士解詰。高承事物紀原。亦以爲大抵解詁詩人之旨。然釋詩者。不及十之一。非專爲詩作。揚雄方言。以爲孔子門徒解釋六藝。王充論衡。亦以爲五經之訓故。然釋五經者。不及十之三四。更非專爲五經作。今觀其文。大抵採諸書訓詰名物之同異。以廣見聞。實自爲一書。不附經義。如釋天云。暴雨謂之凍。釋艸云。卷施艸拔心不死。此取楚辭之文也。釋天云。扶搖謂之猋。釋蟲云。蒺藜蝍蛆。此取莊子之文也。釋詁云。嫁往也。釋水云。瀵大出尾下。此取列子之文也。釋地四極云。西王母。釋畜云。小領盜驪。此取穆天子傳之文也。擇地云。東方有比目魚焉。不比不行。其名謂之鰈。南方有比翼鳥焉。不比不飛。其名謂之鶼鶼。此取管子之文也。又云。邛邛歫虛負而走。其名謂之蟨。此取呂氏春秋之文也。又云。北方有比肩民焉。迭食而迭望。釋地云。河出崑崙虛。此取山海經之文也。釋詁云。天帝皇王后辟公侯。又云。洪廓宏溥介純夏幠。釋天云。春爲青陽至謂之醴泉。此取尸子之文也。釋鳥曰。爰居雜縣。此取國語之文也。如是之類。不可殫數。蓋亦方言急就之流。特說經之家。多資以證古義。故從其所重。列之經部耳。璞時去漢未遠。如遂幠大東稱詩。釗我周王稱逸書。所見尚多古本。故所註多可據。後人雖迭爲補正。然宏綱大旨。終不出其範圍。昺疏亦多能引證。如尸子廣澤篇。仁意篇。皆非今人所及睹。其犍爲文學樊光李巡之註。見於陸氏釋文者。雖多所遺漏。然疏家之體。惟明本註。註所未及。不復旁搜。此亦唐以來之通弊。不能獨責於昺。惟既例註文。而疏中時複述其文。但曰郭註云云。不異一字。亦更不別下一語。殆不可解。豈其初疏與註別行歟。今未見原刻。不可復考矣。<br/>
</p></body>
</html>