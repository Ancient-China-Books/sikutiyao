<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鄭大節家藏本

<div id="text"><font size="-1">
<!--fi:-->史部十三
<!--sf:-->傳記類一
</font><h2>
<!--ti:-->名臣言行錄前集 十卷
<!--ti:-->後集 十四卷
<!--ti:-->續集 八卷
<!--ti:-->別集 二十六卷
<!--ti:-->外集 十七卷
</h2><p>
<!--no:-->前集後集並朱子撰。續集別集外集李幼武所補編。幼武字士英。廬陵人。據其續集序文。蓋理宗時所作。其始末則未詳。觀其外集所錄。皆道學宗派。則亦講學家矣。趙希弁讀書附志。載此書七十二卷。今合五集計之。實七十五卷。殆傳刻者誤以五爲二歟。朱子自序。謂讀近代文集及紀傳之書。多有裨於世教。於是掇取其要。聚爲此書。乃編中所錄。如趙普之陰險。王安石之堅僻。呂惠卿之姦詐。與韓范諸人並列。莫詳其旨。明楊以任序。謂是書各臚其實。亦春秋勸懲之旨。非必專以取法。又解名臣之義。以爲名以藏僞。有敗有不敗者。其置詞頗巧。然劉安世氣節凜然。爭光日月。盡言集元城語錄。今日尚傳。當日不容不見。乃不登一字。則終非後人所能喩。考呂祖謙東萊集。有與汪尚書書。曰。近建寧刻一書。名五朝名臣言行錄。（案祖謙所見。乃前集。故但稱五朝。）云是朱元晦所編。其閒當考訂處頗多。近亦往問元晦。未報。不知曾過目否。晦菴集中。亦有與祖謙書曰。名臣言行錄一書。亦當時草草爲之。其閒自知尚多謬誤。編次亦無法。初不成文字。因看得爲訂正示及爲幸云云。則是書瑕瑜互見。朱子原不自諱。講學家一字一句。尊若春秋。恐轉非朱子之意矣。及葉盛水東日記曰。今印行宋名臣言行錄前集後集續集別集外集。有景定辛酉浚儀趙崇硂引。云其外孫李幼武所輯。且云朱子所編。止八朝之前。士英所編。則南渡中興之後四朝諸名臣也。今觀後集一卷有李綱。二卷有呂頤浩。三卷有張浚。皆另在卷前。不在目錄中。又闕殘脫版甚多。頗疑其非朱子手筆。爲後人所增損必多。蓋朱子纂輯本意。非爲廣聞見。期有補於世教。而深以虛浮怪誕之說爲非。今其閒呂夷簡非正人。而記翦髭賜藥之詳。余襄公正人。而有杖臀懷金之恥。蘇子瞻蘇木私鹽等事。亦無甚關繫。若此者。蓋不一也。李居安所謂翦截纂要。豈是之謂歟。嘗見章副使繪有此書巾箱小本。又聞叔簡尚寶家有宋末廬陵鍾堯俞所編言行類編舉要十六卷前後集。尚俟借觀。以祛所惑云云。則盛於此書。亦頗有所疑。顧就其所錄觀之。宋一代之嘉言懿行。略具於斯。旁資檢閱。固亦無所不可矣。幼武所補。大抵亦步亦趨。無甚出入。其所去取。不足以爲重輕。以原本附驥而行。今亦姑並存之。備考核焉。
</p><br/></div></body></html>