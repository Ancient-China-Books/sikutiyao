<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 伸蒙子 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->伸蒙子 三卷
</h2>
<!--ed:-->福建巡撫採進本
<p>
<!--no:-->唐林愼思撰。前有愼思自序。曰舊著儒範七篇。辭艱理僻。不爲時人所知。復研精覃思。一旦齋沐禱心靈。是宵夢有異焉。明日召蓍祝之。得蒙之觀。曰伸蒙入觀。通明之象也。因自號伸蒙子。又曰。嘗與二三子辨論興亡。敷陳古今。編成上中下三卷。槐里辨三篇。象三才敍天地人之事。澤國紀三篇。象三人敍君臣人之事。<span class="jiazhu">按唐人避太宗諱。故以君臣民爲君臣人。</span>時喻二篇。象二教敍文武之事。今觀其書上卷。設爲干祿先生。知道先生。求己先生問答。中卷設爲宏文先生。如愚子。盧乳子問答。下卷則自抒己說。惟上卷喻時一篇。釋仲尼小天下之義。詞不近理。其餘皆持論醇正。非唐時天隱無能諸子所可彷彿。崇文總目列之儒家。蓋爲不忝。惟其所列六人之名。書干祿爲𡵃𡽋。書知道爲𣶱𣿪。書求己爲𥒸𥐦。書宏文爲𢏌𢼓。書如愚爲𦓲𦔧。書盧乳爲𤮧𤭤。而各註所以增改偏旁之故。皆怪而近妄。是則好奇之過矣。<br/>
</p></div></body>
</html>
