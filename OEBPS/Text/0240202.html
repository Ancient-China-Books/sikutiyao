<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 欽定西淸硯譜 二十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->欽定西淸硯譜 二十五卷
</h2>
<p>
<!--no:-->乾隆四十三年奉敕撰。每硯各圖其正面背面。閒及側面。凡奉有御題御銘御璽及前人款識印記。悉皆案體臨摹。而詳述其尺度材質形製。及收藏賞鑒姓名。繫說於後。其舊人銘跋。併附錄宸章之後。下逮臣工奉敕所題。亦得備書。其序先以陶之屬。上自漢瓦。下逮明製。凡六卷。次爲石之屬。則自晉王廞璧水硯。以至國朝朱彝尊井田硯。凡十五卷。共爲硯二百。爲圖四百六十有四。其後三卷曰附錄。爲硯四十有一。爲圖百有八。則今松花紫金駝基紅絲諸品。及仿製澄泥各種。皆備列焉。古澤斑駁。珍產駢羅。誠爲目不給賞。而奎藻璘㻞。徵名案狀。如化工肖物。尤與帝鴻之製。周武之銘同照映萬古。然睿慮深長。不忘咨儆。恒因器以寓道。亦卽物以警心。伏讀御製序有云。惜淪棄。悟用人。愼好惡。戒玩物。無不三致意焉。信乎聖人之心。所見者大。不徒視爲文房翰墨之具矣。內廷所貯本總二十四册。今案册爲卷。而以原目爲首卷。凡二十五卷。<br/>
</p></body>
</html>