<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 雪磯叢稾 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->雪磯叢稾 五卷
</h2>
<!--ed:-->兩淮馬裕家藏本
<p>
<!--no:-->宋樂雷發撰。雷發字聲遠。寧遠人。累舉不第。寶祐元年。其門人姚勉登科。上疏。請以讓雷發。理宗詔親試。對選舉八事。賜特科第一人。然竟不仕以終。居於雪磯。自號雪磯先生。因以名其詩稾。雷發人品頗高。而集中有謁易祓山齋詩。乃結契於蘇師旦之黨。殊不可解。然考祓與師旦。率連同敗。在韓𠈁冑敗之前。而詩稱淳熙人物到嘉熙。見說山齋亦白髭。則在祓竄謫之後二十餘年。非有勢焰之可附。殆以祓究心經學。且前輩舊人。故略其瑕垢而交之。固不足以累雷發也。其詩舊列江湖集中。而風骨頗遒。調亦瀏亮。實無猥雜麤俚之弊。視江湖一派迥殊。如寄姚雪篷寄評介之送丁少卿讀繫年錄諸篇。尚有杜牧許渾遺意。卽秋日村落絕句。一路稻花誰是主。紅蜻蜒伴綠螳螂之類。雖涉纖仄。亦無俗韻也。<br/>
</p></div></body>
</html>