<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 古詩鏡 三十六卷 唐詩鏡 五十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->古詩鏡 三十六卷
<!--ti:-->唐詩鏡 五十四卷
</h2>
<!--ed:-->內府藏本
<p>
<!--no:-->明陸時雍撰。時雍字仲昭。桐郷人。崇禎癸酉貢生。是編選自漢魏。以迄晚唐之詩。分爲二集。前有總論一篇。其大旨以神韻爲宗。情境爲主。如云。詩須觀其自得。古人佳處。不在言語閒。又云。氣太重。意太深。聲太宏。色太厲。佳而不佳。反以此病。又云。詩不患無材。而患材之揚。不患無情。而患情之肆。不患無言。而患言之盡。不患無景。而患景之煩。所言皆妙解詩理。其閒如孔雀東南飛一詩。譏其情詞之紕謬。而於儲光羲孟浩然輩。亦倶有微詞。蓋其時王李餘波。相沿未息。學者方以呑剥爲工。故於蹊逕易尋者。往往加之排斥。欲以此針砭流俗。故不免於懲羹而吹虀。然其採摭精審。評釋詳核。凡運會升降。一一皆可考見其源流。在明末諸選之中。固不可不謂之善本矣。書中評語。閒渉纖仄。似乎漸染楚風。然總論中所指。晉人華言是務。巧言是標。實以隱刺鍾譚。其字句尖新。特文人綺語之習。與竟陵一派。實貌同而小異也。<br/>
</p></body>
</html>