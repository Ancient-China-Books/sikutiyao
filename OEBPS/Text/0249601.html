<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 譚苑醍醐 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->譚苑醍醐 九卷
</h2>
<!--ed:-->江蘇巡撫採進本
<p>
<!--no:-->明楊愼撰。其書亦皆考證之語。與丹鉛錄大致相出入。而亦頗有異同。首有嘉靖壬寅自序。其名醍醐者。謂從乳出酪。從酪出酥。從生酥出熟酥。從熟酥出醍醐。猶之精義入神。非一蹴之力也。所稱周八士爲南宮氏。引逸周書南宮忽遷鹿臺之財。南宮百達遷九鼎語。謂南宮忽卽仲忽。南宮百達卽伯達。尚書所云南宮适卽伯适。引據極爲確鑿。又謂先天圖始於希夷。後天圖續於康節。蓋希夷以授穆伯長。穆伯長以授李挺之。挺之之學。則授之康節。其作後天圖。見於邵伯溫之序。朱子所以不明言者。非爲康節。直以希夷。恐後人議其流於神仙也其辨析亦最詳明。又從毛傳解鄂不韡韡。云鄂。華苞也。今文作萼。不華蔕也。今文作跗。謂華下有萼。萼下有跗。華萼相覆而光明。猶兄弟相順而榮顯。可以辨集傳鄂然外見豈不韡韡之誤。又據漢劉湛所書呂梁碑。碑中序虞舜之世。稱舜祖幕。幕生窮蟬。窮蟬生敬康。敬康生喬牛。喬牛生瞽瞍。質之史記蓋同。而不言出自黃帝。此可洗二女同姓尊卑爲婚之疑。又他碑所載後稷生台璽。台璽生叔均。叔均而下。數世始至不窋。不窋下傳季歷。猶十七世。而司馬遷作周紀。拘於十五王之說。合二人爲一人。又删縮數人。以合其數。不知國語之言十五王。皆指其賢而有聞者。非謂后稷至武王千餘年。而止十五世也。又引水經注載諸葛亮表云。臣遣虎步監孟琬據武功水東。司馬懿因渭水漲攻琬營。臣作橋越水射之。橋成。遂馳去。此諸葛遺事。本傳不載者。又辨李白爲蜀之彰明人歷引其上裴長史書。與悲淸秋賦。及諸詩句。以證唐書稱白爲隴西人及唐宗室之非。如此之類。考訂辨論。亦多獲新解。雖腹笥所陳。或有誤記。不免爲後人所摭拾。要其大體。終非儉腹所能辦也。<br/>
</p></div></body>
</html>