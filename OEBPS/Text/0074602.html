<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 日講四書解義 二十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->日講四書解義 二十六卷
</h2>
<p>
<!--no:-->康熙十六年聖祖仁皇帝御定。自朱子定著四書。由元明以至國朝。懸爲程試之令甲。家絃戶誦。幾以爲習見無奇。實則內聖外王之道。備於孔子。孔子之心法。寓於六經。六經之精要。括於論語。而曾子子思孟子。遞衍其緒。故論語始於言學。終於堯舜湯武之政。尊美屏惡之訓。大學始於格物致知。終於冶國平天下。中庸始於中和位育。終於篤恭而天下平。孟子始於義利之辨。終於堯舜以來之道統。聖賢立言之大旨。灼然可見。蓋千古帝王之樞要。不僅經生章句之業也。我聖祖仁皇帝初年訪落。卽以經筵講義。親定是編。所推演者。皆作聖之基。爲治之本。詞近而旨遠。語約而道宏。聖德神功。所爲契洙泗之傳。而繼唐虞之軌者。蓋胥肇於此矣。<br/>
</p></div></body>
</html>