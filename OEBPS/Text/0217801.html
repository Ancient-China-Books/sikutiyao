<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 聖壽萬年歷 八卷 附律歷融通 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->聖壽萬年歷 八卷
<!--st:--><font size="-1">附</font>律歷融通 四卷
</h2>
<!--ed:-->浙江巡撫採進本
<p>
<!--no:-->明朱載堉撰。載堉有樂書。已著錄。明史歷志曰。明之大統歷。實卽元之授時。承用二百七十餘年。未嘗改憲。成化以後。交食往往不驗。議改歷者紛紛。如俞正己冷守中。不知妄作者無論已。而華湘周濓李之藻邢雲路之倫。頗有所見。鄭世子載堉撰律歷融通。進聖壽萬年歷。其說本之南京都御史何瑭。深得授時之意。而能匡所不逮。臺官泥於舊聞。當時憚於改作。並格不行云云。卽指此二書也。其書進於萬歷二十三年。疏稱授時大統二歷。考古則氣差三日。推今卽時差九刻。蓋因授時減分太峻。失之先天。大統不減。失之後天。因和會兩家。酌取中數。立爲新率。編撰成書。其步發斂步朔閏步晷漏步交道步五緯諸法。及歲餘日躔漏刻。日食月食五緯諸議。史皆詳採之。蓋於所言頗有取也。今觀其書。雖自行所見。齗齗而爭。不免有主持太過之處。其測驗亦未必過郭守敬等之精。然史載崇禎二年。以日食不驗。切責監官。五官正戈豐年。言郭守敬以至元十八年造歷。越十八年爲大德三年八月。已當食不食。六年六月。又食而失推。是時守敬方知院事。亦付之無可如何。況斤斤守法者哉。今若循舊。向後不能無差。則當時司歷之人。已自有公論。無怪載堉等之攻擊不已也。況其書引據詳明。博通今古。元元本本。實有足資考證者。又不得以後來實測之密。遂一切廢置矣。載堉數學。史稱本之何瑭。瑭其舅氏也。而載堉進疏。乃稱本之許衡。蓋恐瑭在同時。不爲徵信。故託衡以重其書耳。<br/>
</p></div></body>
</html>