<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十二 別集類存目六 達觀樓集 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十二
<!--sf:-->別集類存目六
</font><h2>
<!--ti:-->達觀樓集 二十四卷
</h2>
<!--ed:-->江西巡撫採進本
<p>
<!--no:-->明鄒維璉撰。維璉字德輝。號匪石。新昌人。萬歷丁未進士。官吏部郞中時。以疏劾魏忠賢謫戍貴州。崇禎初召爲南京太僕寺卿。洊擢右僉都御史。巡撫福建。勦海寇有功。終爲溫體仁所忌罷。崇禎八年。起爲兵部右侍郞。未上而卒。事蹟具明史本傳。是編詩集凡六卷。曰願學編。蓋早年初學之作。曰宦遊草。作於司理延平時。曰友白草。作於貴州謫戌時。蓋擬太白之流夜郞也。曰友歐草。作於起官太僕時。蓋南太僕署在滁州。多歐陽修遺迹也。曰導噫草。中多感慨時事之什。蓋作於撫閩時也。文集凡十八卷。首冠以四書五經疑義。中如信豐坊僞石經。信俞庭椿改周禮。信蔡沈三代改時不改月諸說。皆未爲卓識。蓋其氣節才略。足以自傳。學問則未深造也。據編首自序。尚有大夢稾又夢稾自驚編諸目。此本皆無之。或維璉自删。或後來所佚。均不可考矣。<br/>
</p></div></body>
</html>