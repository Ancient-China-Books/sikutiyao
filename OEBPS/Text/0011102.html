<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六附錄 易緯稽覽圖 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六附錄
</font><h2>
<!--ti:-->易緯稽覽圖 二卷
</h2>
<!--ed:-->永樂大典本
<p>
<!--no:-->案後漠書樊英傳注。舉七緯之名。以稽覽圖冠易緯之首。隋志鄭康成注易緯八卷。唐志宋均注易緯九卷。皆不詳其篇目。宋志有鄭康成注稽覽圖一卷。通志七卷。而馬氏經籍考。載易緯七種。亦首列鄭注稽覽圖二卷。獨陳振孫書錄解題。別出稽覽圖三卷。稱與上易緯相出入。而詳略不同。似後人掇拾緯文依託爲之者。非卽康成原注之本。自宋以後。其書亦久佚弗傳。今永樂大典載有稽覽圖一卷。謹以後漢書郎顗楊賜傳。隋書王劭傳。所見緯文及注。參校無不符合。其爲鄭注原書無疑。惟陸德明釋文。引無以教之曰蒙。太平御覽。引五緯各在其方之文。此本皆闕如。則意者書兦僅存。已不免於脱佚矣。其書首言卦氣起中孚。而以坎離震兌爲四正卦。六十卦。卦主六日七分。又以自復至坤十二卦爲消息。餘雜卦主公卿侯大夫。候風雨寒温以爲徴應。蓋卽孟喜京房之學所自出。漢世大儒言易者。悉本於此。最爲近古。至所稱軌䇽之數。以及世應遊歸。乃兼通於日家推歩之法。考唐一行推大衍之策。以算術本於易。故其本議言代軌德運。及六卦議言一月之策九六七八。發斂術言中節候卦。皆與稽覽圖相同。獨所云天元甲寅以來。至周宣帝宣政元年。則似甄鸞所推甲寅元歷之術。而又有云太初癸巳。則古無以此爲元者。其他雜引宋永初元嘉魏始光唐上元先天貞元元和年號。紛錯不倫。蓋皆六朝迄唐術士先後所附益。非稽覽圖本文。今審覈詞義。退文附書。以爲區別。竝援經注史文。是正譌舛。依馬氏舊錄。析爲上下二卷。庶言易學者或有所考見焉。<br/>
</p></div></body>
</html>