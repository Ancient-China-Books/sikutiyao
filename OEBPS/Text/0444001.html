<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 審齋詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->審齋詞 一卷
</h2>
<!--ed:-->安徽巡撫採進本
<p>
<!--no:-->宋王千秋撰。千秋字錫老。審齋其號也。東平人。陳振孫書錄解題。載審齋詞一卷。而不詳其始末。據卷內有壽韓南澗生日。及席上贈梁次張二詞。南澗名元吉。隆興中爲吏部尚書。次張名安世。淳煕中爲桂林轉運使。是千秋爲孝宗時人矣。惟安世詩稱千秋爲金陵耆舊。與陳振孫所稱爲東平人不合。或流寓於金陵耶。毛晉跋稱其詞多酬賀之作。然生日嘏詞。南宋人集中皆有。何獨刻責於千秋。況其體本花閒。而出入於東坡門徑。風格秀拔。要自不雜俚音。南渡之後。亦卓然爲一作手。黃昇中興詞選。不見採錄。或偶未見其本耳。晉跋遽以絕少綺豔評之。亦殊未允。集中如憶秦娥。淸平樂。好事近。虞美人。點絳脣。以及詠花諸作。短歌微吟。興復不淺。何必屯田樂章。始爲情語也。<br/>
</p></div></body>
</html>