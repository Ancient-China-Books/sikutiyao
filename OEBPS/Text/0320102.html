<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部五
<!--sf:-->別集類五
</font><h2>
<!--ti:-->鐔津集 二十二卷
</h2><p>
<!--no:-->宋釋契嵩撰。契嵩姓李氏。字仲靈。藤州鐔津人。慶曆閒居杭州靈隱寺。皇祐閒入京師。兩作萬言書。上之仁宗。賜號明教大師。尋還山而卒。契嵩博通內典。而不自參悟其義諦。乃恃氣求勝。曉曉然與儒者爭。嘗作原教孝論十餘篇。明儒釋之一貫。以與當時闢佛者抗。又作非韓三十篇以力詆韓愈。又作論原四十篇。反覆強辨。務欲援儒以入墨。以儒理論之。固爲偏駁。卽以彼法論之。亦嗔癡之念太重。非所謂解脫纏縛空種種人我相者。第就文論文。則筆力雄偉。論端鋒起。實能自暢其說。亦緇徒之健於文者也。是編爲明宏治己未嘉興僧如巹所刊。凡文十九卷。詩二卷。附他人所作序贊詩題疏一卷。卷首有陳舜俞所撰行業記。稱契嵩所著。自定祖圖而下。爲嘉祐集。治平集。凡百餘卷。蓋兼宗門語錄言之。此集僅載詩文。故止有此數。王士禎居易錄。稱其詩多秀句。而云集止十三卷。是所見篇帙更少。不及此本之完備矣。
</p><br/></div></body></html>