<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->光祿寺卿陸錫熊家藏本

<div id="text"><font size="-1">
<!--fi:-->史部十四
<!--sf:-->傳記類二
</font><h2>
<!--ti:-->入蜀記 六卷
</h2><p>
<!--no:-->宋陸游撰。游字務觀。號放翁。山陰人。佃之孫。宰之子。初以蔭補登仕郞。隆興初。賜進士出身。嘉泰初。官至寶謨閣待制。事蹟具宋史本傳。游以乾道五年授夔州通判。以次年閏六月十八日自山陰啓行。十月二十七日抵夔州。因述其道路所經。以爲是記。游本工文。故於山川風土。敍述頗爲雅潔。而於考訂古蹟。尤所留意。如丹陽皇業寺。卽史所謂皇基寺。避唐元宗諱而改。李白詩所謂新豐酒者。地在丹陽鎭江之閒。非長安之新豐。甘露寺很石多景樓皆非故蹟。眞州迎鑾鎭。乃徐温改名。非周世宗時所改。梅堯臣題瓜步祠詩。誤以魏太武帝爲曹操。廣慧寺祭悟空禪師文。石刻保大九年。乃南唐元宗。非後主。庾亮樓當在武昌。不應在江州。白居易詩及張舜臣南遷志。竝相沿而誤。歐陽修詩江上孤峯蔽綠蘿句。綠蘿乃溪名。非泛指藤蘿。宋玉宅在秭歸縣東。舊有石刻。因避太守家諱毀之。皆足備輿圖之考證。他如解杜甫詩長年三老字及攤錢字。解蘇軾詩玉塔臥微瀾句。解南方以七月六日作七夕之由。辨李白集中姑孰十詠歸來乎笑矣乎僧伽歌懷素書歌諸篇。皆宋敏求所竄入。亦足廣見聞。其他搜尋金石。引據詩文。以參證地理者。尤不可殫數。非他家行記徒流連風景。記載瑣屑者比也。
</p><br/></div></body></html>