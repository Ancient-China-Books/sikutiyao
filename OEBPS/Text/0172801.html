<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 廟制圖考 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->廟制圖考 一卷
</h2>
<!--ed:-->浙江巡撫採進本
<p>
<!--no:-->國朝萬斯同撰。斯同字季野。鄞縣人。是書統會經史。折衷廟制。謂廟不在雉門之外。考工記左祖右社。據王宮居中而言。是廟在寢東。蓋本蔡卞朱子易祓之說。又謂諸侯五廟。太祖居中。二昭居東。二穆居西。平行並列。蓋本賈公彥之說。又謂自虞夏商周。天子皆立七廟。惟周增文武二祧爲九廟。蓋本劉歆王舜諸家之說。又謂大傳小記祭法中庸詩序國語論語。所言禘皆據宗廟大祭。非圜丘。蓋本王肅之說。於是上溯秦漢。下迄元明。凡廟制沿革。悉爲之圖。以附於經圖之後。而綴以說。其用功頗勤。其義例亦頗明晰。視明季本之書。較爲賅備。其中所論。則得失互陳。如朱子謂羣昭皆列北牖下而南向。羣穆皆列南牖下而北向。斯同則謂禮室中但有南牖。無北牖。朱子爲誤。今考喪大記。寢東首于北牖下。註云。病者恆居北牖。或爲北墉。是室有北牖。明矣。詩塞向墐戶。經典釋文。引韓詩云。向北向窗也。毛傳亦云。向北出牖也。孔疏云。爲備寒不塞南窗。故云北出牖。則是室有南牖。又有北牖。明矣。郊特牲云。薄社北牖。蓋但開北牖。而塞其南。非凡屋本無北牖。而特爲薄社開之也。荀子宥坐篇。子貢觀於魯廟之北堂。出而問孔子曰。鄉者賜觀於太廟之北堂。吾亦未輟還。復瞻被九蓋。註云。北堂神主所在也。九當爲北。蓋音盍。戶扇也。然則北堂旣有北闔。何獨疑於北牖耶。明堂位。刮楹達鄉。註云。鄉牖屬。謂夾戶窗也。每室八窗爲四達。然則太廟之制。略似明堂。四面且皆有牖。又何獨於北牖而疑之耶。凡此之類。皆未深考者也。至如朱子祭圖。祖妣並列。斯同謂宗廟吉祭。一尸統二主。無女尸。何以知六廟之妣。盡入太廟。遂引曾子問七廟五廟無虛主。惟祫祭爲無主。卽知妣主亦入太廟。凡此之類。則援證精確。爲前人所未發矣。雖大旨宗王黜鄭。固守一隅。然通貫古今。有條有理。不可謂非通經之學也。王士禎記斯同所著書目。有廟制圖考四卷。此本祇一卷。殆傳鈔者所合併歟。<br/>
</p></div></body>
</html>