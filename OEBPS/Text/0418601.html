<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 乾坤淸氣集 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->乾坤淸氣集 十四卷
</h2>
<!--ed:-->浙江鮑士恭家藏本
<p>
<!--no:-->明偶桓編。桓字武孟。號海翁。因眇一目。又自號瞎牛。太倉人。洪武中。官荊門州吏目。是集錄元一代之詩。分體編次。其中如汪元量瀛國公元好問等。上該金宋之末。張以寧危素等。亦下渉明初。朱彝尊靜志居詩話。稱明初詩家。操選政者。頼良直卿。許中麗仲孚。劉仔肩汝弼。沈巽士偁。王偁孟敭。皆有所蔽。惟瞎牛乾坤淸氣一編。能別開生面。惜余所鈔。闕七言近體絕句。未得全書。恆以爲憾。此本稱鈔自孫氏蒼雪齋。所闕與彝尊本同。又以厲氏樊榭山房本。郁氏東嘯軒本參校。頗爲精善。雖卷帙無多。而去取極爲不苟。又編在明初。多見舊刻。如七言古詩中陳旅泰定元年八月一首。張翥周昉按樂圖一首。鄭元祐送林彥淸一首。將還淮揚一首。古樂府中掲徯斯馬上郎。車中女二首。陳泰漢使謠一首。薩都拉<span class="jiazhu">原作薩都剌。今改正</span>秋夜長一首。張憲飛來狐一首。五言律詩中。如馬祖常寄邵允文一首。南征一首。張翥禖臺一首。遊石頭城淸凉寺一首。楊基夏夜有懷第二首。今本集皆佚不載。惟頼此集以存。又五言律詩中。趙孟頫次袁學士上都集韻一首。松雪集不載。而譚氏所刻趙子昂詩集有之。當亦從此本摭入也。他如題金淵集詩。山村集。竹素山房集。皆作吾衍。此本作屠彝。烏夜啼。將進酒。趙孝子歌三首。王山草堂雅集作柯九思。此作雅琥。皆足以考異。其餘字句互異諸集者不一而足。甚如倪瓚春日雲林齋居詩。凡六韻六十字。而與本集相同者僅十七字。桓受知倪瓚最深。是必其手授定本。爲編雲林集者所未見矣。至於甘立烏夜啼一首。旣見八卷古樂府。又載入一卷中作晚出西掖第二首。編次亦未免小疏。李孝光題楊鐵崖琴書安樂窩詩。艷妻歡娯。自令身枯二句。誤析令字爲人之二字。傳寫亦未免有舛。然元詩選本。究當以此編爲善也。<br/>
</p></div></body>
</html>