<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 浣川集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->浣川集 十卷
</h2>
<!--ed:-->永樂大典本
<p>
<!--no:-->宋戴栩撰。栩字文子。朱彝尊經義考。引王瓚說。作字立子。未知孰是也。永嘉人。登嘉定元年進土。爲太學博士。遷祕書郞。出知臨江軍不赴。後復起爲湖南安撫司參議官。焦竑國史經籍志。載所著浣川集十八卷。按栩有絕句云。近來萬境心如洗。笑改斜川作浣川。蓋其罷官後所自號。因以名集也。外閒久無傳本。今從永樂大典。採掇編次。釐爲十卷。栩與徐照徐璣翁卷趙紫芝等同里。故其詩派去四靈爲近。然其命詞琢句。多以鏤刻爲工。與四靈之專主淸瘦者氣格稍殊。蓋同源異流。各得其性之所近。至其文章法度。則本爲葉適之弟子。一一守其師傳。故研鍊生新。與水心集尤爲酷似。中如論聖學論邊備諸劄子。亦復敷陳剴切。在永嘉末派。可云尚有典型。惟是史彌遠柄國之時。栩獻詩諛頌。不一而足。而胡知柔以爭濟王事忤彌遠謫赴象臺栩又賦詩贈行。深致惋惜。前後若出兩轍。昔韓愈上京兆尹李實書。深相推挹。及作順宗實錄。乃具列其罪。文人前後異論。雖往往而然。然不應一時之內。翻覆至於如是。豈非內託於權倖。外又附於淸流歟。其人殊不足道。以詞采取之可矣。經義考載栩所著有五經說。註曰已佚。今考其說。惟謂周禮特周公大約之書。當時未必盡行。其立論頗爲有識。至於謂詩壞於衞宏之序。春秋誤於公羊之傳。易由於三聖繫爻彖象之互入。書失於孔壁序傳簡編之相亂。大抵南宋諸人。輕詆漢儒之餘唾。雖不存可也。<br/>
</p></div></body>
</html>