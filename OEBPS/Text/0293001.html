<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->癸辛雜識前集 一卷
<!--ti:-->後集 一卷
<!--ti:-->續集 二卷
<!--ti:-->別集 二卷
</h2><p>
<!--no:-->宋周密撰。密有武林舊事。已著錄。是編以作於杭州之癸辛街。因以爲名。與所作齊東野語。大致相近。然野語兼考證舊文。此則辨訂者無多。亦皆非要義。野語多記朝廷大政。此則瑣事雜言居十之九。體例殊不相同。故退而列之小說家。從其類也。明商維濬稗海所刻。以齊東野語之半。誤作前集。以別集誤作後集。而後集續集則全闕。又併其自序佚之。後烏程閔元衢。於金閶小肆中。購得鈔本。毛晉爲刻入津逮祕書。始還其原帙。書中楊凝式僧淨端一條。與野語重出。蓋删除未盡。彌陀入冥劉朔齋再娶二條。竝附註衢案云云。蓋閔氏所加。海鰌兆火一條。附註不題名字。核其語意。殆亦閔語也。書中所記頗猥雜。如姨夫眼眶諸條皆不足以登記載。而遺文佚事。可資考據者實多。究在輟耕錄之上。所記羅椅董敬菴韓秋巖諸人。於宋末講學之弊。言之最悉。其引沈仲固語一條。周平原語一條。尤言言炯戒。有關於世道人心。正未可以小說忽之矣。都穆南濠詩話曰。吳興唐廣。嘗手錄癸辛雜識。見其中載方萬里穢行之事。意頗不平。是夜夢方來曰。吾舊與周生有隙。故謗我至此。幸爲我暴之云云。夫是非之公。人心具在。使密果誣衊方回。不應有元一代無一人爲回訟冤。至明而其鬼忽靈者。其說荒唐。殆不足辨。且密爲忠臣。回實叛賊。卽使兩人面質。人終信密不信回也。況恍惚夢語乎。
</p><br/></div></body></html>