<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江朱彝尊家曝書亭藏本

<div id="text"><font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->雙溪集 八卷
</h2><p>
<!--no:-->明杭淮撰。淮字東卿。宜興人。宏治乙未進士。官至南京總督糧儲右副都御史。與兄濟竝負詩名。與李夢陽徐禎卿王守仁陸深諸人。遞相唱和。其詩格淸體健。在宏治正德之際。不高談古調。亦不沿襲陳言。頗諧中道。此本乃其弟洵所編。爲朱彝尊曝書亭舊藏。卷末有彝尊手題兩行。稱康熙辛巳九月十九日竹坨老人讀一過。選入詩綜一十四首。各詩內亦多圈點甲乙之處。蓋其輯明詩綜時所評騭。今詩綜本內所錄淮詩篇數。竝與自記相同。中如打牛坪詩第三聯。原本作碧嶂自雲生。而彝尊改作蔓草自春生。王思槐過訪詩第三聯。原本作野竹過牆初挺秀。而彝尊改作挺拔。亦閒有所點定。皆較原本爲善。且稱其詩遒鍊。如繭絲抽自梭腸。似澀而有條理。五言尤擅場。持論亦屬允愜云。
</p><br/></div></body></html>