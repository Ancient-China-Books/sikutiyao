<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 韓集舉正 十卷 外集舊正 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三
<!--sf:-->別集類三
</font><h2>
<!--ti:-->韓集舉正 十卷
<!--ti:-->外集舊正 一卷
</h2>
<!--ed:-->編修朱筠家藏本
<p>
<!--no:-->宋方崧卿撰。崧卿莆田人。孝宗時嘗知台州軍事。是書後有淳熙己酉崧卿自跋。稱右昌黎先生集四十卷。外集一卷。附錄五卷。增考年譜一卷。復次其異同。爲舉正十卷。陳振孫書錄解題所載同。而多外鈔八卷。其註稱年譜洪興祖撰。莆田方崧卿增考。且撰舉正。以校其同異。而刻之南安。外集但據嘉祐劉煜所錄二十五篇。而附以石刻聯句詩文之遺。見於他集者。及葛嶠刻柳文。又以大庾韓郁所編註諸本。號外集者。併考疑誤輯遺事。共爲外鈔刻之。然則外鈔非方氏書。特葛氏刻柳集以配韓。因而增入。故崧卿跋不之及也。據自跋與陳氏所錄。則此書蓋與文集外集附錄年譜竝刻。此本惟有舉正。蓋所存止此也。十卷之末。又有外集舉正一卷。而跋中不及。陳氏亦不及核其原刻。不標卷第。殆卽附之十卷中歟。自朱子因崧卿是書。作韓文考異。盛名所掩。原本遂微。越及元明。幾希泯滅。此本紙墨精好。內桓字闕筆。避欽宗諱。敦字全書。不避光宗諱。蓋卽淳熙舊刻。越五百載而幸存者。殆亦其精神刻苦。足以自傳。故若有呵護其閒。非人力所能抑遏歟。閻若璩號最博洽。其潛邱劄記中。不知李浙東爲誰。稱得李翱全集。或可以考。今觀此本第六卷代張籍書下。明註爲李遜。且引舊書本傳。遜以元和五年刺浙東。九年召還。此書作於六七年閒云云。則若璩亦未見此本。可稱罕覯之笈。其名曰舉正。蓋因郭京易舉正之舊。見篇之自註。考異删去此條。遂莫知其命名之義。其於改正之字用朱書。（案刻本實作陰文。蓋古無套版之法。不能作二色也。觀政和本草。稱神農本經用朱書。而皆作陰文。是其明證。謹隊識於此。）衍去之字以圓圈圍之。增入之字以方圈圍之。顛倒之字以墨線曲折乙之。體例亦似較考異爲明晰。所據碑本凡十有七。所據諸家之書。凡唐令狐澄本。南唐保大本。祕閣本。祥符杭本。嘉祐蜀本。謝克家本。李昞本。參以唐趙德文錄。宋白文苑英華。姚鉉唐文苑。參互鉤貫。用力亦勤。雖偏信閣本。是其一失。宜爲朱子所糾。然司馬遷因國策作史記。不以史記廢國策。班固因史記作漢書。不以漢書廢史記。倪思嘗集國策史記漢書之同異。纂爲二書。今其班馬異同。猶有傳本。然則雖有考異。不妨竝存此書。以備參訂。亦何必堅持門戶。盡沒前人著作之功乎。書錄解題又曰韓昌黎集四十卷。外集十卷。朱侍講以方氏本校定。凡異同定歸於一。多所發明。外集皆如舊本。獨用方本益大顚三書。今考外集舉正所列。自海水詩至明水賦。二十五篇之數俱全。無所謂大顚三書者。亦無所謂石刻聯句詩文之遺於他集者。不知考異所據何本。此亦千古之大疑。姑闕所不知可矣。<br/>
</p></body>
</html>