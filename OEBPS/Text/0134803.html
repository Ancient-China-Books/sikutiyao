<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十七 傳記類存目三 毗陵忠義祠錄 四卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十七
<!--sf:-->傳記類存目三
</font><h2>
<!--ti:-->毗陵忠義祠錄 四卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->明葉夔撰。夔字司韶。武進人。成化中以歲貢生官汝陽州訓導。是編第三卷中。載夔請祀典書。稱宋德祐元年十一月。巴顏率師攻常州。屠其城。知府事姚訔。通判陳炤。俱不屈死。其先後殉難者。又有王安節劉師勇胡應炎尹玉麻士龍包圭阮應得方允武徐道明莫謙之僧萬安諸人。自成化九年郡庠生段瑜等。建言於同知柳某。始立訔炤以下木主十一位。附於陳司徒廟。而文天祥劉師勇阮應得僧萬安。猶未與也。宏治十年。知府曾望宏。乃別創忠義祠。請竝祀文天祥以下十四人。而附以元壬辰靖難之劉溶。巡按御史謝琛。亦上書請著於祀典。詔從之。夔因編其始末爲此書。首圖考。次傳志。次詩。次贊。次文牒。凡史傳所未載者。此皆補其佚闕。足相參證。惟此書載宋臣與祀者。止十四人。則未祀文天祥等四人。其附於陳司徒廟者。止當有十主耳。夔請祀典書云十一主。未喩其故。又考宋季三朝政要。載元兵至常州。守臣王宗洙遁。權守王良臣以城降。今是書姚訔傳中謂良臣屢擧不第。流落無藉。寓常。與錢闇謀竊符印。詐稱郡官。詣巴顏軍前獻之。然則良臣未嘗權守。三朝政要誤書矣。是亦足訂史之譌也。此書作於正德初年。末附錄一卷。載國朝順治十四年事。蓋後人所續。其姓名則不可考矣。<br/>
</p></div></body>
</html>