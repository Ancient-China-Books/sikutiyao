<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部一
<!--sf:-->儒家類一
</font><h2>
<!--ti:-->潛夫論 十卷
</h2><p>
<!--no:-->漢王符撰。符字節信。安定臨涇人。後漢書本傳。稱和安之後。世務游宦。當途者更相薦引。而符獨耿介。不同於俗。以此遂不得升進。志意蘊憤。乃隱居著書二十餘篇。以議當時得失。不欲章顯其名。故號曰潛夫論。今本凡三十五篇。合敍錄爲三十六篇。蓋猶舊本。卷首讚學一篇。論勵志勤修之旨。卷末五德志篇。述帝王之世次。志氏姓篇。考譜牒之源流。其中小列相列夢列三篇。亦皆雜論方技。不盡指陳時政。范氏所云。擧其著書大旨爾。符生卒年月不可考。本傳之末。載度遼將軍皇甫規解官歸里。符往謁見事。規解官歸里。據本傳在延熹五年。則符之著書在桓帝時。故所說多切漢末弊政。惟桓帝時皇甫規段熲張奐諸人。屢與羌戰。而其救邊邊議二篇。乃以避寇爲憾。殆以安帝永初五年。嘗徙安定北地郡。順帝永建四年。始還舊地。至永和六年。又內徒。符。安定人。故就其一鄉言之耶。然其謂失涼州。則三輔爲邊。三輔內入則宏農爲邊。宏農內入則洛陽爲邊。推此以相況。雖盡東海。猶有邊。則灼然明論。足爲輕棄邊地之炯鑒也。范氏錄其貴忠浮侈實貢愛日述赦五篇。入本傳。而字句與今本多不同。晁公武讀書志。謂其有所損益。理或然歟。范氏以符與王充仲長統同傳。韓愈因作後漢三賢贊。今以三家之書相較。符書洞悉政體似昌言。而明切過之。辨別是非似論衡。而醇正過之。前史列之儒家。斯爲不愧。惟賢難篇中稱鄧通吮癰。爲忠於文帝。又稱其欲昭景帝之孝。反以結怨。則紕謬最甚。是其發憤著書。立言矯激之過。亦不必曲爲之諱矣。
</p><br/></div></body></html>