<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 樓居雜著 一卷 野航詩稾 一卷 野航文稾 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->樓居雜著 一卷
<!--ti:-->野航詩稾 一卷
<!--ti:-->野航文稾 一卷
<!--ti:-->附錄 一卷
</h2>
<!--ed:-->浙江巡撫採進本
<p>
<!--no:-->明朱存理撰。存理有旌孝錄。已著錄。據文徵明作存理墓志。稱所著有野航集。不言卷數。存理自作募刻詩疏。稱選得一百首之外。沈周題其詩稾。亦有雖止百篇諸體備。不拘一律大方諧句。知其集不過一卷。千頃堂書目。載其野航漁歌鶴岑集二種。亦不言卷數。蓋已久佚。是編爲其族孫觀潛所輯。惟樓居雜著一卷。爲當時原帙。凡題跋二十二篇。引一篇。逸事一篇。記二篇。尺牘二篇。募疏二篇。然雜亂無次第。又以王鏊募造野航疏一篇。竄入其中。殊不可解。詩稾文稾各一卷。則觀潛採掇諸書而成。詩稾僅十四首。其中一爲佚句。一爲聯句。實止十二首。仍冠以楊循吉祝允明二序。文稾亦僅十篇。而見於吳都文粹續集者八。益以欣賞編所載一跋。及顧氏憩賢堂所藏一帖而已。附錄一卷。雜錄存理逸事。及諸家詩文。爲存理而作者。而以觀潛跋語終焉。存理嗜古精賞鑒。雜著中如題雲林子詩後。跋席上腐談。跋夷白齋稾。跋夷白齋拾遺。書楊鐵崖遺文。書吾氏類集。跋鳴鶴餘音後諸篇。皆足以考證諸書之始末。詩文則皆散佚之餘。不足以盡所長。姑附存以備一家耳。何良俊四友齋叢說。記當時盛推其萬事不如杯在手。一年幾見月當頭句。其事今載附錄中。然二語格意殊卑。不審何以傳誦。折楊皇荂嗑然而笑。殊不足爲存理重。蓋成宏之際。大抵沿臺閣舊體。故見一本色之語。遽覺耳目一新。而不知實非其至也。<br/>
</p></div></body>
</html>