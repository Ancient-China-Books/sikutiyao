<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 曾子 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->曾子 一卷
</h2>
<!--ed:-->安徽巡撫採進本
<p>
<!--no:-->宋汪晫編。晫字處微。績溪人。是書成於慶元嘉泰閒。咸淳十年。其孫夢斗。與子思子同獻於朝。得贈通直郞。考漢志載曾子十八篇。隋志有曾子二卷。目一卷。唐志亦載曾子二卷。晁公武郡齋讀書志。著錄二卷十篇。稱卽唐本。高似孫子略。稱其與大載禮四十九篇。五十八篇。及雜見小戴記者無異同。後人掇拾以爲之。陳振孫書錄解題。併稱有慈湖楊簡註。是宋時原有曾子行世。殆晫偶未見。故輯爲此書。凡十二篇。仲尼閒居第一。明明德第二。養老第三。周禮第四。有子問第五。喪服第六。中闕第七第八。晉楚第九。守業第十。三省身第十一。忠恕第十二。明明德獨標云內篇。養老以下。皆標外篇。而仲尼閒居篇。不言內外。疑本有內篇字。而傳寫佚之也。其第一篇卽孝經。而削去經名。別爲標目。未免自我作古。第二篇卽大學。考自宋以前。有子思作大學之傳。而無曾子作大學之說。歸之曾子。已屬疑似又改其篇目。與前篇武斷亦同。至外篇十篇。亦往往割裂經文。以就門目。如曾子問師行必以遷廟主行乎。至老耼云。孔疏曰。此一節論出師當取遷廟主。及幣帛皮圭以行。廟無虛主之事。蓋首問師行必以遷廟主。論其常也。師行無遷主。又籌其變也。二問相承。實相濟。故孔疏通爲一節。今割古者師行無遷主至蓋貴命也入周禮篇。割古者師行必以遷廟主行乎至老耼云入喪服篇。文義殆爲乖隔。若云以其文有涉喪服。是以分屬。則周禮篇內。又明載三年之喪弔乎數節。爲例尤屬不純。然漢本久逸。唐本今亦未見。先賢之佚文緒論。頗可借此以考見。則過而存之。猶愈於過而廢之矣。卷首冠以夢斗進表。稱有晫自序。而此本佚之。僅有元汪澤民俞希魯翟思忠明朱文選序四篇。明詹潢後序一篇。皆合二書稱之。蓋晫本編爲一部也。今以前代史志二子。皆各自爲書。故分著於錄焉。<br/>
</p></body>
</html>