<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類存目 五代史志疑 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二
<!--sf:-->正史類存目
</font><h2>
<!--ti:-->五代史志疑 四卷
</h2>
<!--ed:-->江蘇巡撫採進本
<p>
<!--no:-->國朝楊陸榮撰。陸榮有易互。已著錄。歐陽修作五代史。多倣春秋書法。自謂是非之旨。不謬於聖人。然襃貶謹嚴。而事蹟或在所略。故重複舛漏。閒亦不免。吳縝作五代史纂誤。頗糾其譌。其本久佚。惟永樂大典中。尚存梗概。今奉詔編纂。始排比成帙。陸榮此編。成於康熙庚子。蓋未睹縝書。故以意研求。摘其疎謬。如梁太祖本紀謂洹水之戰。擒李克用子落落。而家人傳不載其名。唐昭宗遘難以後。不書立昭宣帝。則紀中前後所稱天子。不可辨別。晉出帝紀謂馬全節戰於楡林。兩軍俱潰。其一軍不知爲誰。又與附錄所載楡林之戰。全不相合。瀛州之戰。書梁漢璋敗績。王淸戰死。附錄則書漢璋戰死而不及淸。唐太祖兄弟傳所載太祖有四弟。克讓克修克恭克寧。而李嗣昭傳乃有太祖弟克柔。唐莊宗諸子傳謂五子繼岌繼潼繼嵩繼蟾繼嶢。而劉后傳。乃多一幼子滿喜。晉出帝家人傳漏延煦母。楚國夫人丁氏。而張延澤傳中乃有之。漢隱帝家人傳漏耿夫人。而楊邠傳中乃有之。王景仁傳以朗王存之子友寧爲梁太祖子。羅紹威傳以兄守文爲弟守文。白再榮傳。李崧和凝留鎭州時。契丹已北歸。不應云隨契丹留。安重榮傳。謂其祖父皆爲剌史。不應云暴至富貴。劉昫傳。不應漏修唐書。皆頗有考訂。然其餘不過爭文句之繁簡。論進退之當否。毛擧細故。往往失當。大抵惟就本書之中。互相校勘。所引他書。僅茅坤五代史鈔評一條。此外更無旁證也。<br/>
</p></div></body>
</html>