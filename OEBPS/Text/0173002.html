<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部三十八
<!--sf:-->政書類二
</font><h2>
<!--ti:-->錢通 三十二卷
</h2><p>
<!--no:-->明胡我琨撰。我琨字自玉。爵里未詳。據書中所記時事年月。是明末人也。其書專論明代錢法。而因及於古制。首曰正朔一統。次曰原。曰制。曰象。曰用。曰才。曰行。曰操。曰節。曰分。曰異。曰弊。曰文。曰閏。凡十三門。每門之中。各爲小目。其載明制。起洪永。訖萬歷。徵引各史紀志列傳。以及古今說部文集。援據頗爲賅洽。於明代錢法沿革。條分縷析。言之尤詳。多明史食貨志及明會典明典彙。諸書所未備。其敍述古制。如引桂海虞衡志。記右江之銅。引宋會典。記利州諸監錢數。亦足補唐宋各史所未詳。他如錢象門之黃河錢投河國錢諸品。又董逌洪遵李孝美顧烜各家舊譜所未載。皆足以資考證。中如劉仁恭九土爲錢之類。乃一時謬製。亦倣圖其式。未免稍雜。然義取賅備。不得不巨細兼收。亦未可以叢脞譏也。
</p><br/></div></body></html>