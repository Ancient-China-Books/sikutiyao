<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 蠙衣生易解 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->蠙衣生易解 十四卷
</h2>
<!--ed:-->江西巡撫採進本
<p>
<!--no:-->明郭子章撰。子章字相奎。號青螺。又自號曰蠙衣生。泰和人。隆慶辛未進士。官至兵部尚書。是編成於萬歷丁巳。其歸田以後所作也。卷一爲易論六篇。卷二至卷九。六十四卦。各爲總論。少者一篇。多者至八篇。總論之外。又標舉文句。發揮其義。自師謙噬嗑復頤大過咸恆損萃革鼎旅節申孚未濟十六卦。無所標舉外。餘卦少者一條。多者至五條。十卷至十四卷。則雜論繫辭說卦。而序卦以下不及焉。其易論以繫辭生生之謂易一句爲本。而以人性當生生之理。其諸卦所論。乃皆不歸此義。往往牽合時事。成闌入雜說。如論謙卦云。漢文宋仁。皆謙德之君也。尉佗自王。元昊自帝。皆非撝謙之臣。故佗昊後倶削弱。王導劉裕。皆勳勞之臣也。周顗之不顧導。劉毅之不敬裕。皆非撝謙之友。故顗毅終見誅戮。其論已不切常日情事。至論遯卦。謂懷愍不遯。故青衣行酒。徽欽不遯。故獻俘金廟。當時固執死社稷之說。爲晉宋大臣不學之過。尤紕繆不足與辨。他如論震卦而及於雷之擊人。已非經義。又謂雷之所擊。皆治其宿生之業。孔氏之門。安得是言哉。<br/>
</p></body>
</html>