<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 易經通注 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->易經通注 九卷
</h2>
<!--ed:-->湖北巡撫採進本
<p>
<!--no:-->國朝大學士傅以漸左庶子曹本榮奉敕撰。首載順治十三年十二月十五日諭旨次載順治十五年十月以漸等進書表。次爲以漸恭撰序文。恭繹世祖章皇帝聖訓。謂自魏王弼唐孔穎達有注與正義。宋程頤有傳。朱熹本義出。學者宗之。明永樂閒。命儒臣合元以前諸儒之說。彙爲大全。皆於易理多所發明。但其中同異互存。不無繁而可刪。華而寡要。且迄今幾三百年。儒生學士。發揮經義者。亦不乏人。當加採擇。折衷諸論。簡切洞達。輯成一編。昭示來茲。仰見聰明天亶。睿鑒高深。萬幾餘閒。游心經術。洋洋謨訓。發四聖之精微。衡諸儒之得失。斟酌乎象數義理。折以大中。非儒生株守專門。斤斤一家之言者。所能窺見萬一。以漸等恪遵指授。亦能鎔鑄衆說。薈稡微言。詞簡理明。可爲說經之圭臬。縁其書上備乙覽。外閒莫得而窺。僅有原稾尊藏曹本榮子孫之家。今奉皇上求書明詔。湖北巡撫乃繕錄進呈。原本未標書名。恭閲五朝國史傅以漸舊傳。有順治十三年十月纂脩易經通注之文。謹據以補題。伏思此書推闡聖經。發明精義。雖編摩於衆手。實稟受於聖裁。允宜寶軸琅函。昭示無極。俾天下萬世。共仰世祖開天明道之功。且以見國家文治。超邁古今。本本元元。一皆欽承祖訓。故重熙累洽。百有餘年。而有今日之極盛焉。<br/>
</p></div></body>
</html>