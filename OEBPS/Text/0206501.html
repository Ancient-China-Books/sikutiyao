<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十一 法家類 韓子 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十一
<!--sf:-->法家類
</font><h2>
<!--ti:-->韓子 二十卷
</h2>
<!--ed:-->內府藏本
<p>
<!--no:-->周韓非撰。漢書藝文志。載韓子五十五篇。張守節史記正義。引阮孝緒七錄。載韓子二十卷。篇數卷數。皆與今本相符。惟王應麟漢藝文志考。作五十六篇。殆傳寫字誤也。其註不知何人作。考元至元三年何犿本。稱舊有李瓚註。鄙陋無取。盡爲削去云云。則註者當爲李瓚。然瓚爲何代人。犿未之言。王應麟玉海。已稱韓子註不知誰作。諸書亦別無李瓚註韓子之文。不知犿何所據也。犿本僅五十三篇。其序稱內佚姦劫一篇。說林下一篇。及內儲說下六微內似煩以下數章。明萬歷十年。趙用賢購得宋槧與犿本相校。始知舊本六微篇之末。尚有二十八條。不止犿所云數章。說林下篇之首。尚有伯樂教二人相踶馬等十六章。諸本佚脫其文。以說林上篇田伯鼎好士章。逕接此篇蟲有蚘章。和氏篇之末。自和雖獻璞而未美未爲玉之害也以下。脫三百九十六字。姦劫篇之首。自我以淸廉事上以上。脫四百六十字。其脫葉適在兩篇之閒。故其次篇標題。與文俱佚。傳寫者各誤以下篇之半。連於上篇。遂求其下篇而不得。其實未嘗全佚也。今世所傳。又有明周孔教所刊大字本。極爲淸楷。其序不著年月。未知在用賢本前後。考孔教舉進士。在用賢後十年。疑所見亦宋槧本。故其文均與用賢本同。無所佚闕。今卽據以繕錄。而校以用賢之本。考史記非本傳。稱非見韓削弱。數以書諫韓王。韓王不能用。悲廉直不容於邪枉之臣。觀往者得失之變。故作孤憤五蠹內外儲說說林說難十餘萬言。又云。人或傳其書至秦。秦王見其孤憤五蠹之書。則非之著書。當在未入秦前。史記自敍。所謂韓非囚秦說難孤憤者。乃史家駁文。不足爲據。今書冠以初見秦。次以存韓。皆入秦後事。雖似與史記自敍相符。然傳稱韓王遣非使秦。秦王悅之未信用。李斯姚賈害之。下吏治非。李斯使人遺之藥。使自殺。計其閒未必有暇著書。且存韓一篇。終以李斯駁非之議。及斯上韓王書。其事與文。皆爲未畢。疑非所著書。本各自爲篇。非歿之後。其徒收拾編次。以成一帙。故在韓在秦之作。均爲收錄。併其私記未完之稿。亦收入書中。名爲非撰。實非非所手定也。以其本出於非。故仍題非名。以著於錄焉。<br/>
</p></div></body>
</html>