<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 蘭臺軌範 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->蘭臺軌範 八卷
</h2>
<!--ed:-->江蘇巡撫採進本
<p>
<!--no:-->國朝徐大椿撰。大椿持論。以張機所傳爲主。謂爲古之經方。唐人所傳。已有合有不合。宋元以後。則彌失古法。故是編所錄病論。惟取靈樞。素問。難經。金匱要略。傷寒論。隋巢元方病源。唐孫思邈千金方。王燾外臺祕要而止。所錄諸方。亦多取於諸書。而宋以後方。則採其義有可推。試多獲效者。其去取最爲謹嚴。每方之下。多有附註。論配合之旨。與施用之宜。於疑似出入之閒。辨別尤悉。較諸家方書。但云主治某證。而不言其所以然者。特爲精密。獨其天性好奇。頗信服食之說。故所註本草。於久服延年之論。皆無所駁正。而此書所列通治方中。於千金方鍾乳粉。和劑局方玉霜圓之類。金石燥烈之藥。往往取之。是其過中之一弊。觀是書者。亦不可不知其短焉。<br/>
</p></div></body>
</html>