<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 文海披沙 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->文海披沙 八卷
</h2>
<!--ed:-->浙江巡撫採進本
<p>
<!--no:-->明謝肇淛撰。肇淛有史觽。已著錄。是編皆其筆記之文。偶拈古書。借以發議。亦有但錄古語一兩句。不置一詞。如黃香責髯奴文之類者。大抵詞意異輕儇。不出當時小品之習。較所作五雜俎。稍爲簡約。而疏舛時復相似。如烏老一條。謂近來村學究作。不知此唐人所錄。見太平廣記。其人非出近代也。曹娥碑一條。據三國演義爲說。不知傳奇非史也。婦人能文一條。謂劉琬丫頭。能熟魯靈光賦。花面丫頭。字出劉禹錫詩。劉琬丫頭。無典也。詩誡一條。謂冰鏡不安臺爲梁武帝詩。不知梁書作元帝也。不妄稱人一條。謂鮑照問惠休。己與靈蓮優劣。不知詩品所載。乃顏延年也。人日一條。謂虞摯不知曲水爲不學無術。不知束皙傳所載乃摯虞。卽字仲治。作文章流別論者也。纏足一條。引雜事祕辛。亦不知爲楊愼依託。蓋一時與至輒書。不暇檢閱耳。<br/>
</p></body>
</html>