<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十三 小說家類存目一 今世說 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->今世說 八卷
</h2>
<!--ed:-->浙江巡撫採進本
<p>
<!--no:-->國朝王晫撰。晫有遂生集。已著錄。是書全仿劉義慶世說新語之體。以皆近事。故以今名。其分類亦從舊目。惟除自新黜免儉嗇讒險紕漏仇隙六類。惑溺一類。則擇近雅者存焉。其中刻畫摹擬。頗嫌太似。所稱許亦多溢量。蓋標榜聲氣之書。猶明代詩社餘習也。至於載入己事。尤乖體例。徐喈鳳序。引漢黃憲爲說。然天祿閣外史。本王逢年之僞書。烏足據乎。文學門中。載吳百朋以殹鄦二字問吳任臣。任臣對以殹也同。本秦權古文。鄦許同。本說文長箋。百朋嘆服。案殹字出秦權是矣。然說文自有殹字。註曰擊中聲。惟趙宦光說文長箋。以說文也字訓義不雅。改從秦權。以殹字代也字。不得舉一遺一也。說文有𨝬字。卽鄦字也。註甫侯所封在潁川。今通作許。其正作鄦字者。則見史記鄭世家。鄦公惡鄭於楚。註許靈公也。是其字見於正史。任臣以爲出說文長箋。殊不得其本。晫遽以爲博洽而記之。亦爲不考。信乎空談易而徵實難也。<br/>
</p></div></body>
</html>