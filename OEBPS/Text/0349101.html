<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 畏齋集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->畏齋集 六卷
</h2>
<!--ed:-->永樂大典本
<p>
<!--no:-->元程端禮撰。端禮有讀書分年日程。已著錄。其詩文名畏齋集。見於黃溍所作墓誌。而不著卷數。諸家書目。亦多不載。故世久無傳。惟散見永樂大典中者。尚得詩文百餘篇。謹依類編次。釐爲六卷。其學以朱子爲宗。故作孫叔會詩集序云。詩至七言而衰。律而壞。詞而絕。自朱子出而古詩遺意復見。蓋朱子之學。不在乎詩。故其作有自然之妙。諷詠勸懲之實。又送牟景陽序云。蜀文再變於魏了翁。了翁學程朱學。故未嘗有意爲文人之文而文自妙。其全集宗旨。不出於是。夫朱子爲講學之宗。誠無異議。至於文章一道。則源流正變。其說甚長。必以晦菴一集律天下萬世。而詩如李杜。文如韓歐。均斥之以衰且壞。此一家之私言。非千古之通論也。然端禮所作。尚皆明白淳實。不骩於正。而其持論亦足以矯淫哇豔冶之弊。於文章尚不爲無功。故糾其膠固之失。而仍裒輯其佚篇備一格焉。<br/>
</p></div></body>
</html>