<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->獨醒雜志 十卷
</h2><p>
<!--no:-->宋曾敏行撰。敏行字達臣。自號浮雲居士。又曰獨醒道人。又曰歸愚老人。吉水人。吉水屬廬陵郡。故又自題曰廬陵。曾祖孝先。祖君彥。皆當熙寧之時。不肎以新學干科第。故敏行守其家法。多與正士遊。胡銓楊萬里謝諤。皆其友也。年甫二十。以病廢不能仕進。遂專意學問。積所聞見成此書。其子三聘編爲十卷。以樊仁遠所作行狀。及銓所作哀詞附後。萬里序之。諤跋之。後趙汝愚周必大樓鑰。亦皆爲之跋。書中多紀兩宋軼聞。可補史傳之闕。閒及雜事。亦足廣見聞。於南渡後劉岳諸將。皆深相推挹。而於秦檜則惟記與翟汝文詬爭一事。亦不甚置是非。於秦熺登第一事。亦僅借崔頎以寓之。考敏行卒於淳熙二年。去檜未遠。殆猶有所避歟。書中稱風鳶造自韓信。而不言所據。案唐李冗獨異志。載有是說。小說妄談。於古無徵。又唐改正月晦日爲中和節。載於鄴侯家傳。當時嘗以命題試士。其詩載於文苑英華。本非僻事。而試官謬舉淸明寒食之說。敏行亦不能糾正。蓋以記錄爲主。不以考證爲主也。但如仁宗朝二衞士論貴賤事。乃因朝野僉載唐魏徵事而影撰。（案此事先載能改齋漫錄中。賓退錄嘗辨之。）京師知術者埋金事。乃因國史補遺晉隗炤事影撰（見太平廣記二百十六卷。）敏行皆不辨而述之。又蔡絛勒停乃爲其兄攸所軋。見宋史蔡京傳。而云以西淸詩話。爲言者所劾。僞呂洞賓詩。乃福州黃待聘所撰。當時已捕斬於馬行街。見耿延禧林靈素傳。（案此傳載賓退錄第一卷。）而云眞有洞賓現化事。尤失之不考。至於欲以人挽獨輪車爲陣。尤如兒戲。其謬更甚於房琯。楊萬里序乃盛稱之。可謂舍所長而譽所短矣。
</p><br/></div></body></html>