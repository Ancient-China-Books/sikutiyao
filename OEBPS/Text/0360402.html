<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 鵝湖集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->鵝湖集 六卷
</h2>
<!--ed:-->永樂大典本
<p>
<!--no:-->明龔斅撰。斅鉛山人。明史無傳。惟太祖本紀。載洪武十三年九月丙午置四輔官。以儒士王本杜佑龔斅杜斅趙民望吳源爲春夏官。又宋訥傳。稱訥爲祭酒。與訥定學規者。司業王嘉會龔斅。三人年俱高。鬚髮皓白。終日危坐。堂上肅然。而亦不詳其本末。考鉛山縣志。稱斅先以明經分教廣信。輯朱子之說補六經圖。御史葉孟芳薦其學行。徵入爲四輔官。以老乞歸。又召爲國子祭酒。卒於官。著有經野類鈔二十八卷。蓋亦窮經篤學之士也。其集見於焦竑經籍志者六卷。流傳甚尠。程敏政明文衡。黃宗羲明文海。蒐採極博。而均不及其名姓。則亡佚久矣。今惟永樂大典。尚頗載其詩文。詩雖多沿元季餘波。而淸婉諧暢。亦自琅琅可誦。文則原本經術。結構謹嚴。實能不愧於作者。其送周倬張溥使高麗序。稱洪武十八年。命倬等往封國王。而明史高麗傳失載其事。又贈劉叔勉奉使西洋回序。稱洪武二年春詔叔勉往使。三年夏纔至西洋。而明史浡泥傳乃稱三年八月。命御史劉敬之往使。閱半年始抵其國。年月參錯不合。自當以斅所記爲得其實。是亦足以資考證也。謹掇拾薈稡。仍依原目。定爲六卷著於靈。<br/>
</p></body>
</html>