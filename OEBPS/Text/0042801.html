<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 深衣考誤 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->深衣考誤 一卷
</h2>
<!--ed:-->安徽巡撫採進本
<p>
<!--no:-->國朝江永撰。深衣之制。衆說糾紛。永據玉藻。深衣三袪。縫齊倍要。衽當旁。云如裳前後當中者。爲襟爲裾。皆不名衽。惟當旁而斜殺者乃名衽。今以永說求之訓詁諸書。雖有合有不合。而衷諸經文。其義最當。考說文曰。衽衣䘳也。䘳卽襟。永以裳之前爲襟。而旁爲衽。說文乃以衣襟爲衽。則不獨旁爲衽矣。又爾雅曰。執衽謂之袺。扱衽謂之襭。李巡曰。衽者裳之下也。云下則裳之下皆名衽。不獨旁矣。然方言曰。褸謂之衽。郭璞注曰。衣襟也。與說文前襟名衽義正同。而郭注又云。或曰衽裳際也。云裳際。則據兩旁矣。永之所考。蓋據璞注後說也。又劉熙釋名云。襟禁也。交於前。所以禁禦風寒也。裾倨也。倨倨然直。亦言在後當見倨也。衽襜也。往旁襜襜然也。證以永說。謂裳前襟後。裾皆直幅不交裂。則卽釋名所云倨倨然直也。謂在旁者乃名衽。則卽釋名在旁襜襜之義也。其釋經文衽當旁三字。實非孔疏所能及。其後辨續衽鉤邊一條。謂續衽在左。前後相屬。鉤邊在右。前後不相屬。鉤邊在漢時謂之曲裾。乃別以裳之一幅斜裁之。綴於右後衽之上。使鉤而前。孔疏誤合續衽鉤邊爲一。其說亦考證精核。勝前人多矣。<br/>
</p></div></body>
</html>