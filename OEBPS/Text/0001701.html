<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二 易類二 吳園易解 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二
<!--sf:-->易類二
</font><h2>
<!--ti:-->吳園易解 九卷
</h2>
<!--ed:-->湖北巡撫採進本
<p>
<!--no:-->宋張根撰。根字知常。德興人。年二十一登進士第。大觀中官至淮南轉運使。以朝散大夫終於家。事蹟具宋史本傳。是書末有其孫垓跋。稱爲先祖太師者。其子燾。孝宗時爲參知政事。追贈官也。根所撰述甚多。垓跋稱有宋朝編年數百卷。五經諸子。皆爲之傳注。晁公武讀書志。載有春秋指南十卷。今亦未見。惟此易解僅存。明祁承㸁家有其本。此爲徐氏傳是樓所鈔。自說卦傳乾健也節以下。蠢蝕殘闕未有康熙壬申李良年跋。亦稱此本不易得。然通志堂經解之中。遺而不刻。豈得本於刻成後耶。書中次第。悉用王弼之本。詮義理而不及象數。不襲河洛之談。注文簡略。亦無支蔓之弊。末有序語五篇。雜說一篇。皆論繫辭。於經義頗有發明。又泰卦論一篇。於人事天道倚伏消長之機。尤三致意焉。蓋作於徽宗全盛時也。亦可云識微之士矣。<br/>
</p></div></body>
</html>