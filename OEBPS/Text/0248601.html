<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->攷古質疑 六卷
</h2><p>
<!--no:-->宋葉大慶撰。大慶宋史無傳。是書亦不見於藝文志。惟永樂大典散見各韻中。又別載入寶慶丙戌葉武子淳祐甲辰其子釋之序各一篇。據其文考之。知大慶字榮甫。當時以詞賦知名。嘗官建州州學教授。其里貫則序文不具。莫能詳也。其書上自六經諸史。下逮宋世著述諸名家。各爲抉摘其疑義。考證詳明。類多前人所未發。其有徵引古書及疏通互證之處。則各於本文之下。用夾註以明之。體例尤爲詳悉。在南宋說部之中。可無愧淹通之目。昔程大昌作攷古編。號稱精審。大慶生於其後。復以爲名。似隱然有接迹之意。今以兩書並較。實亦未易低昂。乃大昌書流傳藝苑。獨此書沈晦不顯。幾至終湮。殆以名位不昌。故世不見重耶。然蠹蝕凋殘。逾數百載。卒能遭逢聖代。得荷表章。亦其光氣之不可掩也。謹採掇編綴。訂正舛譌。釐成六卷。雖其原目不傳。無由知其完闕。而已佚僅存。要可謂吉光之片羽矣。
</p><br/></div></body></html>