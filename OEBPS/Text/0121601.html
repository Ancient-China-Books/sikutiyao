<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 胡端敏奏議 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->胡端敏奏議 十卷
</h2>
<!--ed:-->江蘇巡撫採進本
<p>
<!--no:-->明胡世寧撰。世寧字永淸。號靜菴。仁和人。宏治癸丑進士。官至兵部尚書。事蹟具明史本傳。世寧爲推官時。屢折岐藩之勢。爲主事時。上書極論時政闕失。與李承勛魏校余祐善。稱南都四君子。爲江西副使時。上疏劾寧王宸濠。爲所搆。中危禍。幾於不免。宸濠敗後。復起。又屢糾中官趙欽剛聰等。風節震一世。惟議大禮與張璁桂萼合。而他事又無一不與璁萼忤。蓋意見偶同。非有所依附也。是集所錄奏議。皆與史傳相發明。史稱世寧吶不出口。及具疏援據古今。洞中窽會。今觀是集良然。中多辭職乞罷之疏。考正德末。宸濠劉瑾。內外交訌。嘉靖初。璁萼專權相軋。世寧牴牾其閒。動多掣肘。遂時時有引退之心。蓋孤立危疑。不能自安其位。不得已而出於斯。或以恬退稱之。非其志矣。薛應旂方山文錄有世寧小傳。曰公嘗言學貴經濟。不在詩文。故其奏議二十卷。及所著書數十種。皆有裨於世務。非空言也。今此本乃止十卷。汪汝瑮家藏本亦同。豈應旂所見乃其全稿。後授梓時僅汰存其半歟。<br/>
</p></div></body>
</html>