<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 四書本義匯參 四十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->四書本義匯參 四十五卷
</h2>
<!--ed:-->贊善韋謙恒家藏本
<p>
<!--no:-->國朝王步青撰。步青字漢階。或自書曰罕皆。以同音相代也。號已山。金壇人。雍正癸卯進士。官翰林院檢討。是書凡大學三卷。附一卷。中庸七卷。附一卷。論語二十卷。孟子十四卷。大旨據章句集註。斷諸家之是非。而引朱子或問語類文集。及元明以來之講章。條分縷析。爲之證佐。於語脈字義。推闡頗詳。在近時講章之中。尚較爲切實。考古無四書之名。其名實始於朱子。朱子註詩註易。未必遽凌跨漢唐。至詮解四書。則實亦無逾朱子。故自明以來。科舉之學。以朱子爲斷。然聖賢立訓以垂教。非以資後人之辯說。爲作語錄計也。卽朱子章句集註。亦以明聖賢之道。非以資後人之揣摩。爲取科第計也。是書乃以場屋八比之法。計較得失。斯已逐影而失形矣。其發凡病汪份删纂四書大全。參取閻若璩顧炎武之說。或與朱子相左。是未考漢學宋學。各有源流。至於贗本或問小註。明知其依託朱子。而有意模稜。殆慮一斥其僞。卽不能假朱子之名。鉗伏衆論。故存爲疑案。不欲顯言。不知其說可取。不必以贗本而廢之。其書非眞。亦不必以其說可取。併諱其贗本。是是非非。當以其書爲斷。不必定使其書出朱子。而後謂之是也。是又門戶之見。未能盡化矣。<br/>
</p></div></body>
</html>