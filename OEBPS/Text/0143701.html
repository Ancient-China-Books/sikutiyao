<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->史部二十二
<!--sf:-->載記類
</font><h2>
<!--ti:-->南唐書 三十卷
</h2><p>
<!--no:-->宋馬令撰。令宜興人。陳振孫書錄解題載令自序。稱其祖太慱元康。世家金陵。多知南唐故事。未及撰次。今纘先志而成之。實崇寧乙酉云云。則令乃北宋末人。此本不載令自序。蓋偶佚也。元趙世延所作陸游重修南唐書序。稱馬元康胡恢等。迭有所述。今復罕見。竟以爲令祖元康所作。殆當時未睹其本。故傳聞致誤歟。其書首爲先主書一卷。嗣主書三卷。後主書一卷。蓋用蜀志稱主之例。次女憲傳一卷。列后妃公主。而附錄列女二人。次宗室傳一卷。列楚王景遷等十二人。而從度從信二人有錄無書。次義養傳一卷。列徐温及其子六人。附錄二人。次爲列傳四卷。次儒者傳二卷。次隱者傳一卷。次義死傳二卷。次廉隅傳。次苛政傳。共二卷。次誅死傳一卷。次黨與傳二卷。次歸明傳二卷。次方術傳一卷。談諧傳一卷。皆優人也。而附以迂儒彭利用。次浮屠傳。次妖賊傳。共一卷。次叛臣傳一卷。次滅國傳二卷。閩王氏楚馬氏也。次建國譜。次世系譜。共一卷。建國譜者。卽地理志。世系譜者。敍李氏所自出也。每序贊之首。必以嗚呼發端。蓋欲規彷五代史記。頗類效顰。於詩話小說。不能割愛。亦不免蕪雜瑣碎。自穢其書。又加建國譜之敍地理。僅有軍州而無縣。則省不當省。世系譜不過出自唐吳王恪。於先主書首一句可畢。而複述於唐書以前。尤繁不當繁。亦乖史體。均不及陸游重修之本。然椎輪之始。令亦有功。且書法亦謹嚴不苟。故今從新舊唐書之例。竝收錄焉。
</p><br/></div></body></html>