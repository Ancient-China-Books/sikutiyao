<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 百正集 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->百正集 三卷
</h2>
<!--ed:-->永樂大典本
<p>
<!--no:-->宋連文鳳撰。文鳳字百正。號應山。三山人。仕履未詳。集中暮秋雜興詩。有仕籍姓名除句。則德祐以前。亦嘗從宦。又庚子立春詩。有又逢庚子歲。老景對韶華句。庚子爲大德四年。則成宗之時猶在。入元已二十四年矣。至元丙戌。浦江吳渭。邀謝翱方鳳等。舉月泉吟社。以春日田園雜興爲題。徵詩四方。得二千七百三十五卷。入選者二百八十卷。刊版者六十卷。以羅公福爲第一名。據題下所註。公福卽文鳳之寓名也。王士禎池北偶談。則謂月泉吟社詩。淸新尖刻。別自一家。而謝翱等品題未允。因重爲移置。改文鳳爲第二十一名。然元初東南詩社。作者如林。推文鳳爲第一。物無異詞。當必有說。似未可以一字一句。遽易前人之甲乙。今觀所作。大抵淸切流麗。自抒性靈。無宋末江湖諸人纖瑣麤獷之習。雖上不及尤楊范陸。下不及范揭虞楊。而位置於諸人之閒。亦未遽爲白茅之藉。則當時首屈一指。亦有由矣。文淵閣書目。載連百正丙子稾一部一册。久無傳本。永樂大典所載。但題曰連百正集。當卽其本。今裒輯排比。編爲三卷。又賦三首。序二首。記二首。說一首。傳一首。亦散見永樂大典中。文格雅潔。亦不失前民矩矱。其冰壺先生傳一首。雖以文爲戲。然毛穎羅文諸傳。載之韓蘇集中。古有是例。今竝附綴卷末。以存其梗概焉。<br/>
</p></div></body>
</html>