<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 苑洛集 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->苑洛集 二十二卷
</h2>
<!--ed:-->副都御史黃登賢家藏本
<p>
<!--no:-->明韓邦奇撰。邦奇有易學啓蒙意見。已著錄。是集凡序二卷。記一卷。誌銘三卷。表一卷。傳一卷。策問一卷。詩二卷。詞一卷。奏議五卷。見聞考隨錄五卷。乃嘉靖末所刊。汾陽孔天允爲之序。當正嘉之際。北地信陽。方用其學提倡海內。邦奇獨不相附和。以著書餘事。發爲文章。不必沾沾求合於古人。而記問淹通。凡天官地理律呂數術兵法之屬。無不博覽精思。得其要領。故其徵引之富。議論之核。一一具有根柢。不同掇拾浮華。至見聞考隨錄。所紀朝廷典故。頗爲詳備。其閒如譏于謙不能匡正之失。及辨張綵阿附劉瑾之事。雖不免小有偏駁。而敍次明晰。可資考據。其他辨論經義。闡發易數。更多精確可傳。蓋有本之學。雖瑣聞雜記。亦與空談者異也。<br/>
</p></div></body>
</html>