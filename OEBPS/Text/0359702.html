<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 可傳集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->可傳集 一卷
</h2>
<!--ed:-->浙江鮑士恭家藏本
<p>
<!--no:-->明袁華撰。其本爲至正癸卯楊維楨所删定。華維楨弟子也。前有維楨序。稱吾鐵門稱能詩者。南北凡百餘人。求如張憲袁華者。不能十人。其集名亦維楨所題。蓋推獎之甚至。而維楨與李五峯論詩。又稱梅一於酸。鹽一於鹹。食鹽梅而味常得鹹酸之外。若華之作。僅一於鹹酸而已。其說自相刺謬。今觀其詩。大都典雅有法。一掃元季纖穠之習。而開明初舂容之派。維楨所論。蓋標舉司空圖說。以味外之味。務爲高論耳。其實一於鹹酸。不猶愈於洪熙宣德以後。所謂臺閣體者。併無鹹酸之可味乎。未可遽以是薄華也。華耕學齋稾。卷帙較富。世多行之。此集明史藝文志亦不著錄。千頃堂書目雖著錄。而不載卷數。蓋黃虞稷亦未見之。今以其爲楊維楨所手定。去取頗嚴。故一取其備。一取其精。與全集竝著於錄焉。<br/>
</p></div></body>
</html>