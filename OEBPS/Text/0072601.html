<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->經部三十五
<!--sf:-->四書類一
</font><h2>
<!--ti:-->癸巳孟子說 七卷
</h2><p>
<!--no:-->宋張栻撰。是書亦成於乾道癸巳。於王霸之辨。義利之分。言之最明。自序稱歲在戊子。綴所見爲孟子說。明年冬。會有嚴陵之命。未及終篇。辛卯歲。自都司罷歸。秋冬行大江中。讀舊說多不滿意。從而删正之。還抵故廬。又二載始克繕寫。蓋其由左司員外郎出知嚴州。退而家居時作也。栻之出也。以諫除張說爲執政。故是編於臧倉沮孟子。及王驩爲輔行兩章。皆微有寄託以時事。至於解交鄰章云。所謂畏天者。亦豈但事大國而無所爲也。蓋未嘗委於命而已。故修德行政。光啓王業者。太王也。養民訓兵。卒殄寇仇者。句踐也。末及周平王。惟不怒驪山之事。故東周卒以不振。其辭感憤。亦爲南渡而發。然皆推闡經義之所有。與胡安國春秋傳。務於借事抒議。而多失筆削之旨者。固有殊焉。
</p><br/></div></body></html>