<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 春秋釋例 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋釋例 十五卷
</h2>
<!--ed:-->永樂大典本
<p>
<!--no:-->晉杜預撰。預事蹟詳晉書本傳。是書以經之條貫。必出於傳。傳之義例。歸總於凡。左傳稱凡者五十。其別四十有九。皆周公之垂法。史書之舊章。仲尼因而修之。以成一經之通體。諸稱書不書先書故書不言不稱書曰之類。皆所以起新舊。發大義。謂之變例。亦有舊史所不書。適合仲尼之意者。仲尼卽以爲義。非互相比較。則襃貶不明。故別集諸例。及地名譜第歷數。相與爲部。先列經傳數條。以包通其餘。而傳所述之凡繫焉。更以己意中申之。名曰釋例。地名本之泰始郡國圖。世族譜本之劉向世本。與集解一經一緯。相爲表裏。晉書稱預自平吳後。從容無事。乃著集解。又參考衆家譜第。謂之釋例。又作盟會圖。春秋長歷。備成一家之學。此老乃成。今考土地名篇。稱孫氏僭號於吳。故江表所記特略。則其屬稿實在平吳以前。故所列多兩漢三國之郡縣。與晉時不盡合。至盟會圖長歷。則皆書中之一篇。非別爲一書。觀預所作集解序。可見史所言者未詳。晉書又稱當時論者。謂預文義質直。世人未之重。惟祕書監摯虞賞之。考嵇含南方草木狀。稱晉武帝賜杜預蜜香紙萬番。寫春秋釋例。及經傳集解。則當時固重其書。史所言者亦未盡確也。其書自隋書經籍志而後。竝著於錄。均止十五卷。惟元吳萊作後序。云四十卷。豈元時所行之本。卷次獨分析乎。自明以來。是書久佚。惟永樂大典中。尚存三十篇。竝有唐劉蕡原序。其六篇有釋例而無經傳。餘亦多有闕文。謹隨篇掇拾。取孔穎達正義。及諸書所引釋例之文補之。校其譌謬。釐爲二十七篇。仍分十五卷。以還其舊。吳萊後序。亦竝附焉。案預集解序云。釋例凡四十部。崇文總目云。凡五十三例。而孔穎達正義則云。釋例事同則爲部。小異則附出。孤經不及例者聚於終篇。四十部次第。從隱卽位爲首。先有其事則先次之。世族土地。事旣非例。故退之終篇之前。是土地名起於宋衞遇于垂。世族譜起於無駭卒。無駭卒在遇垂之後。故地名在世族前。今是書原目不可考。故因孔氏所述之大旨。推而廣之。取其事之見經先後爲序。長歷一篇。則次之土地名世族譜後。以集解序述歷數。在地各譜第後也。土地名篇釋例云。據今天下郡國縣邑之名。山川道涂之實。爰及四表。皆圖而備之。然後以春秋諸國邑盟會地名附列之。名曰古今書春秋盟會圖。別集疏一卷附之。釋例所畫圖。本依官司空圖。據泰始之初郡國爲正。孫氏初平。江表十四郡皆貢圖籍。荊揚徐三州皆改從今爲正。不復依用司空圖。則是書應有圖而今已佚。又有附盟會圖疏。臚載郡縣。皆是元魏隋唐建置地名。非晉初所有。而陽城一條。且記唐武后事。當是預本書已佚。而唐人補輯。又土地名所釋亦有後人增益之語。今仍錄原文。而各加辨證於下方。考預書雖有曲從左氏之失。而用心周密。後人無以復加。其例亦皆參考經文。得其體要。非公穀二家穿鑿月日者比。摯虞謂左丘明本爲春秋作傳。而左傳遂自孤行。釋例本爲傳設。而所發明何但左傳。故亦孤行。（案故字文義未明。疑爲當字之譌。以晉書原本如是。姑仍其舊文。）良非虛美。且永樂大典所載。猶宋時古本。觀夫人內女歸寧例一篇。末云凡若干字。經傳若干字。釋例若干字。當時校讎精當。概可想見。如長歷載文公四年十有二月壬寅。夫人風氏薨。杜云。十二月庚午朔無壬寅。近刻注疏本。竝作十有一月。案十一月庚子朔。三日得壬寅。不可謂無壬寅也。又襄公六年。經文本云十有二月。齊侯滅萊。而近刻左傳本。前則曰十一月齊侯滅萊。萊恃謀也。後則曰晏弱圍棠。十一月丙辰而滅之。今考長歷十一月丁丑朔。是月無丙辰。十二月丁未朔。十日得丙辰。杜預繫此日於十二月下。不言日月有誤。可見今本傳文兩言十一月。皆十二月之譌也。如此之類。可以校訂舛訛者。不可縷數。春秋以左傳爲根本。左傳以杜解爲門徑。集解又以是書爲羽翼。緣是以求筆削之旨。亦可云考古之津梁。窮經之淵藪矣。<br/>
</p></div></body>
</html>