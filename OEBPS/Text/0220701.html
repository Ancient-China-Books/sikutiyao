<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 測圓海鏡 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->測圓海鏡 十二卷
</h2>
<!--ed:-->編修李潢家藏本
<p>
<!--no:-->元李治撰。冶字鏡齋。欒城人。金末登進士。入元官翰林學士。事蹟具元史本傳。其書以句股容圓爲題。自圓心圓外縱橫取之。得大小十五形。皆無奇零。次列識別雜記數百條。以窮其理。次設問一百七十則。以盡其用。探賾索隱。參伍錯綜。雖習其法者。不能驟解。而其草則多言立天元一。按立天元一法。見於宋秦九韶九章大衍數中。厥後授時草。及四元玉鑑等書。皆屢見之。而此書言之獨詳。其關乎數學者甚大。然自元以來疇人皆株守立成。習而不察。至明遂無知其法者。故唐順之與顧應祥書。謂立天元一。漫不省爲何語。顧應祥演是書。爲分類釋術。其自序亦云。立天元一。無下手之術。則是書雖存。而其傳已泯矣。明萬歷中。利瑪竇與徐光啓李之藻等。譯爲同文算指諸書。於古九章皆有辨訂。獨於立天元一法。闕而不言。徐光啓於句股義序中。引此書。又謂欲說其義而未遑。是此書已爲利瑪竇所見。而猶未得其解也。迨我國家醲化翔治。梯航鱗萃。歐邏巴人。始以借根方法。進呈聖祖仁皇帝。授蒙養齋諸臣習之。梅穀成乃悟卽古立天元一法。於赤水遺珍中詳解之。且載西名阿爾熱巴拉。<span class="jiazhu">案原本作阿爾熱巴達。謹據西洋借根法改正。</span>卽華言東來法。知卽冶之遺書。流入西域。又轉而還入中原也。今用以勘驗西法。一一脗合。瑴成所說。信而有徵。特錄存之。以爲算法之祕鑰。且以見中法西法。互相發明。無容設畛域之見焉。<br/>
</p></div></body>
</html>