<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮析疑 十七卷
</h2><p>
<!--no:-->國朝方苞撰。苞有周官集注。已著錄。是書大旨。在舉儀禮之可疑者而詳辨之。其無可疑者。竝經文錄。苞於三禮之學。周禮差深。晚年自謂治儀禮十一次。用力良勤。然亦頗勇於自信。如士冠禮。緇布冠缺項。鄭康成讀缺如頍弁之頍。敖繼公則謂以緇布一條。圍冠爲缺項。別以一物貫之。其兩相又以纓屬。自來講儀禮者。多用其說。苞謂旣有紒以束髮。何爲又以緇布圍冠。據經文乃以青組爲緇。後屬缺項。而前繫於兩相。以結於頤下。不知鄭氏讀缺爲頍。固爲改字。而別注云項中有𦁐。疏謂兩頭皆爲𦁐。別繩穿𦁐中結之。廣韻訓𦁐爲缺。類篇曰𦁐結也。則鄭之此注。大可依據。明是缺項有布爲之結。然後加繩。敖繼公說猶有未詳。苞則去敖氏更遠矣。士昬禮納徵元纁朿帛。苞云致幣之儀不具何也。士庶人所通行。人皆知之。夫經文儷皮以下。旣曰如納吉禮。則非以人所通行而略之也。且束帛爲十端。詳於周禮鄭注。禮記雜記注。十箇爲束。二端相向。卷之共爲一兩。苞第云執一兩以致辭。則一兩不知爲何語矣。有司徹侑俎二字。蓋總挈羊左肩左肫以下。下節阼俎。則以起羊肺諸品。而苞以前文有侑有俎。謂此衍文。果如所說。則與下阼俎不配。皆不詳考之故也。然其用功旣深。發明處亦復不少。於士相見禮。辨注謂賓反見卽有燕禮之非。辨張侯下綱之文。所以見於鄉射而不載於大射儀之故。皆由周禮以通之。於聘禮公答再拜。擯者出立於門中以相拜。以爲待公旣拜。然後反還振幣。於覲禮侯氏迎于帷門之外再拜。解使者不答。以王命未宣。不敢受拜禮。皆細心體認。合乎經義。其他稱是者尚夥。檢其全書。要爲瑜多於瑕也。
</p><br/></div></body></html>