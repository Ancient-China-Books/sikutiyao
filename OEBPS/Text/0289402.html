<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 金華子 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->金華子 二卷
</h2>
<!--ed:-->永樂大典本
<p>
<!--no:-->南唐劉崇遠撰。崇遠家本河南。唐末避黃巢之亂。渡江南。徙仕李氏。爲文林郞大理司直。嘗慕皇初平之爲人。自號金華子。因以爲所著書名。崇遠有自序一篇。頗具梗概。序末題名具官稱臣。不署年月。如書中所稱烈祖高皇帝者。乃南唐先主李昪廟號。又有昇元受命之語。亦南唐中主李景紀年。晁公武讀書志乃以爲唐人。陳振孫書錄解題則泛指爲五代人。宋濂諸子辨則併謂其人不可考。諸說紛紜。皆未核其自序而誤也。其書宋藝文志作三卷。世無傳本。惟散見永樂大典者。蒐輯尚得六十餘條。核其所記。皆唐末朝野之故事。與晁氏所云錄唐大中後事者相合。其中於將相之賢否。藩鎮之強弱。以及文章吟詠神奇鬼怪之事。靡所不載。多足與正史相參證。觀資治通鑑所載。宣宗對令狐綯李景讓稟母訓王師範拜縣令王式馭亂卒諸事。皆本是書。則司馬光亦極取之。惟其紀劉鄩襲兗州一條。以兗帥爲張姓。而考之五代歐薛二史。則當時兗帥實葛從周。不免傳聞異詞。然要其大致。可信者多。與大唐傳載諸書。摭拾委巷之談者。相去固懸絕矣。胡應麟九流緒論。乃以鄙淺譏之。考應麟仍以崇遠爲唐人。不糾晁氏之誤。知未見其自序。又取與劉基郁離子蘇伯衡空同子相較。是竝不知爲記事之書。誤儕諸立言之列。明人詭薄。好爲大言以售欺。不足信也。謹裒綴編次。分爲二卷。而以崇遠原序冠之簡端。以存其略焉。<br/>
</p></div></body>
</html>