<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 博異記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->博異記 一卷
</h2>
<!--ed:-->江蘇巡撫採進本
<p>
<!--no:-->舊本題唐谷神子還古撰。不著姓氏。考晁公武讀書志。載老子指歸十三卷。亦題谷神子註。不著姓氏。而唐書藝文志。有馮廓註老子指歸十三卷。與公武所言書名卷數皆合。則谷神子其馮廓歟。胡應麟二酉綴遺。則曰唐有詩人鄭還古。嘗爲殷七七作傳。其人正晚唐。而殷傳文與事皆類。是書蓋其作也。其說亦似有依據。然古無明文。闕所不知可矣。其書載敬元穎許漢陽王昌齡張竭忠崔元微陰隱客岑文本沈亞之劉方元馬燧十人。太平廣記三百四十八卷。載李全質一條。稱會昌壬戌。濟陰大水。谷神子與全質同舟云云。此本無之。蓋亦鈔合而成。非完帙也。所記皆神怪之事。敍述雅贍。而所錄詩歌頗工緻。視他小說爲勝。惟師曠鏡銘一條。不似三代語爾。陳振孫書錄解題。謂語觸時忌。故隱其名。前有自序。亦稱非徒但資笑語。仰亦粗顯箴規。或冀逆耳之詞。備獲周身之戒。今觀所載。殊不見觸忌之語。而證以太平廣記所引。又確爲本書。非出依託。未審其寓言之旨何在也。<br/>
</p></div></body>
</html>