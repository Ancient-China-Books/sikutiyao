<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 三禮纂註 四十九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->三禮纂註 四十九卷
</h2>
<!--ed:-->兩淮馬裕家藏本
<p>
<!--no:-->明貢汝成撰。汝成字玉甫。宣城人。嘉靖中官翰林院待詔。其書周禮六卷。主俞庭椿冬官不亡。散在五官之說。而變本加厲。不惟移其次第。且點竄其字句。塗改其名目。甚至於別造經文。後附周禮餘二卷。則禮記王制月令兩篇也。儀禮十六卷。以禮記冠義附士冠禮。昏義附士昏禮。鄕飲酒義附鄕飲酒禮。射義附鄕射義。燕義附燕禮。聘義附聘禮。服問三年問喪服四制喪服小記四篇。附士喪服。問喪閒傳二篇。附士喪禮。喪大記附旣夕禮。雜記上下曾子問三篇。附士虞禮。祭義祭統祭法三篇。附有司徹。後附儀禮逸經四卷。則投壺奔喪文王世子明堂位四篇也。儀禮餘八卷。則曲禮上下內則少儀玉藻深衣大傳郊特牲檀弓上下十篇也。其禮記十二卷。所存者禮運禮器經解哀公問仲尼燕居孔子閒居坊記表記緇衣儒行學記樂記十二篇。而大學中庸不與焉。大抵亦剽朱子及吳澄諸說。其周禮序。自稱如有用我。執此以往。蓋襲文中子之言。尤昧於時勢。前有萬歷九年應天巡撫宋儀望序。乃詆賈鄭諸人。用力愈勤。大義愈晦。而稱汝成是書。周公復起不能易。傎之甚矣。<br/>
</p></div></body>
</html>