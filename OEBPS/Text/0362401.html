<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->蘭庭集 二卷
</h2><p>
<!--no:-->明謝晉撰。晉字孔昭。吳縣人。工畫山水。嘗自戲爲謝疊山。其名明詩綜作晉。而集末贈盛啓東一首。乃自題葵邱謝縉。又附見沈大本詩一首。題作寄謝縉。案易象傳。稱明出地上晉。雜卦傳稱晉晝也。以其字孔昭推之。作晉有理。作縉無義。本集或傳寫之誤耶。其始末不甚可考。集中有承天門謝恩値雨詩。期嘗以布衣應徵者也。卷首有汝南周傳浚儀張肎二序。肎序稱晉詩二百餘篇。而此集所存。乃不下四五百篇。考張序作於永樂甲申。而集末有永樂丁酉十月旣望之作。丁酉上距甲申凡十四載。積詩之多。宜過於肎序所云。傳序謂姑蘇之詩。莫盛於楊孟載高季迪。而孔昭得二君之旨趣。肎序亦謂其得性情之正。而深於學問。然則晉不特以繪事傳矣。
</p><br/></div></body></html>