<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->月屋漫稾 一卷
</h2><p>
<!--no:-->元黃庚撰。庚字星甫。天台人。厲鶚以其生於宋末。入元未仕。遂收入宋詩。然宋亡時庚尚幼。觀其集首自序。乃泰定丁卯所作。時元統一海內。已五十七年。不得仍系之宋。今仍題作元人。從浙江通志文苑傳例也。庚嘗客山陰王英孫家。試越中詩社枕易題。庚爲第一。考官乃李侍郞。今評語與原詩竝在集中。（案張觀光屏巖小稾。亦有此事。未詳孰是。姑兩存之。）蓋甚爲當時所推重。其詩沿江湖末派。體格不免稍卑。而觸處延賞。亦時逢警語。如五言之斜陽明晚浦。落葉瘦秋山。柳色獨靑眼。梅花同素心。鳴榔丹葉聚。撒網浪花圓諸句。七言之鐘帶夕陽來遠寺。碑和春雨臥平蕪。細柳雨中垂綠重。殘花風裏亂紅輕。淸夜夢分千里月。故鄉人各一方天。風月滿懷詩可寫。雪霜侵鬢鏡先知諸句。類皆風致婉約。猶具晚唐之一體。王士禎居易錄。謂月屋漫稾一卷。皆庸下無足取。未免詆之太甚矣。
</p><br/></div></body></html>