<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->金石備考 十四卷
</h2><p>
<!--no:-->舊本題關中來濬撰。自署其字曰梅岑。不著時代。陝西地志亦均不載其姓名。考太學進士題名碑。陝西有來聘。來儼然。來復。皆三原人。濬豈其族歟。書中有萬歷閒潁井出蘭亭事。則是明萬歷後人又稱國學蘭亭。卽定武本。則是趙孟堅柯九思所藏肥瘦二本。尚未著錄流傳之日。其書殆著於明末。原本未標卷次。以其分省之序。當爲一十三卷。合附載一卷。共爲十四卷。其曰備考者。蓋以祇據前人所著錄者。存其名目。以資檢括。非比歐趙諸書。薈萃論次者也。然旣撮爲一編則亦應略爲考證。俾存亡眞贗。釐然可考。方足成書。而概無別擇。視孫克宏于奕正諸書。詳則過之。而譌謬亦復不減。其最甚者。如周穆王贊皇壇山吉日癸巳字。誤爲史籀書。濟寧王安石詩碑。誤爲党懷英詩。慈恩寺塔褚遂良書聖教序。誤爲臨王羲之書。釋夢英篆千文。誤爲李陽冰書。此人名之舛也。皇象篆書吳紀功碑。誤爲八分書。此字體之舛也。唐高正臣書明徵君碑。誤爲宋人。辰州銅柱記。誤爲晉刻。以謝靈運誤爲唐人。此時代之舛也。房元齡碑在西安。魯峻碑在濟寧。而皆誤云在章邱。衡方碑在汶上。張九齡碑在韶州。而皆誤云在西安。又若漢周憬碑。則湖廣桂陽與廣東樂昌兩載。房山隋石經。許州上尊號碑。嵩山徐浩碑。永州中興頌。長沙岳麓寺李邕碑。則一處而兩見。此地理之舛也。卽其註於條下。曰今斷。曰今殘闕者。亦是所據之書如此。非得自目見。雖備考不妨存疑。然於裒輯。亦太草略矣。
</p><br/></div></body></html>