<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 正易心法 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->正易心法 一卷
</h2>
<!--ed:-->兩淮鹽政採進本
<p>
<!--no:-->舊本題宋麻衣道者撰。凡四十二章。章四句。句四言。又題希夷先生受併消息。文獻通考載李潛序。云得之廬山異人。馬端臨註曰。或云許堅。又載張栻跋。亦信爲陳摶所傳。惟朱子語錄曰。此書詞意凡近。不類一二百年文字。如所謂雷自天下而發。山自天上而墜。皆無理之妄談。所謂一陽生於子月。而應於卯月。乃術家之小數。所謂由破體鍊之。乃成全體。則鑪火之末技。所謂人閒萬事。悉是假合。乃佛者之幻語。必近年術數末流。道聽塗說。掇拾老佛醫卜諸說之陋者。以成此書。後二年守南康。有前湘陰主簿戴師愈者求謁。卽及麻衣易。因復扣之。宛然此老所作。欲馳報敬夫。敬夫已下世。時當塗守李侍郎壽翁雅好此書。亟以書來曰。卽如君言。斯人而能爲此書。亦吾所願見。幸爲津致之。戴不久卽死。而壽翁亦得請西歸矣。又曰。麻衣易是戴師愈所作。太平州刊本第二跋。卽其人也。昨親見之。甚稱此易。以爲得之隱者。問之不肎明言其人。某適到其家。見有一册雜錄。乃戴公自作。其言皆與麻衣易說相類。及戴死。其子弟將所謂易圖來看。乃知眞戴所自作也。觀此二則。則是書之僞妄審矣。<br/>
</p></div></body>
</html>