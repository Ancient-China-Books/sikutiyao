<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 天問略 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->天問略 一卷
</h2>
<!--ed:-->兩江總督採進本
<p>
<!--no:-->明萬歷乙卯西洋人陽瑪諾撰。是書於諸天重數。七政部位。太陽節氣。晝夜永短。交食本原。地形麤細。蒙氣映漾。曚影留光。皆設爲問答。反覆以明其義。末載曚影刻分表。幷詳解晦朔弦望交食淺深之故。亦皆具有圖說。指證詳明。與熊三拔所著表度說。次第相承。淺深相繫。蓋互爲表裏之書。前有陽瑪諾自序。舍其本術。而盛稱天主之功。且舉所謂第十二重不動之天。爲諸聖之所居。天堂之所在。信奉天主者。乃得升之。以歆動下愚。蓋欲借推測之有驗。以證天主堂之不誣。用意極爲詭譎。然其考驗天象。則實較古法爲善。今置其荒誕售欺之說。而但取其精密有據之術。削去原序。以免熒聽。其書中閒涉妄謬者。刊除則文義或不相續。姑存其舊。而闢其邪說如右焉。<br/>
</p></body>
</html>