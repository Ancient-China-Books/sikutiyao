<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 蛟峯文集 八卷 外集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->蛟峯文集 八卷
<!--ti:-->外集 四卷
</h2>
<!--ed:-->江蘇蔣曾瑩家藏本
<p>
<!--no:-->宋方逢辰撰。逢辰初名夢魁。字君錫。淳安人。登淳祐十年進士第一。理宗改賜今名。官至吏部侍郎。以母憂歸。德祐初徵拜禮部尚書。會父疾未赴。宋亡。元世祖詔御史中丞崔彧起之於家。以疾堅辭不出。至正閒修宋史。有司不得其事狀。故不爲立傳。惟黃潛集中。有所作逢辰墓表。尚略見其始末。明邵經邦作宏簡錄。始爲補傳。然亦據溍所述。不能有所增益也。是集乃其五世從孫蒙城知縣淵等所輯。正集八卷。前七卷爲逢長詩文。末一卷附以其弟逢振所作。逢振字君玉。景定中登進士。官至太府寺簿。亦國亡之後。抗節不仕者也。外集四卷。則其七世從孫玉山知縣中所續輯。凡逢辰歷官誥敕。及酬贈詩文。皆在焉。逢辰當丁大全賈似道柄國之時。皆能力抗其鋒。持正不屈。其提點川東刑獄。及爲江西轉運副使。政績亦俱有可觀。惜其遺篇散佚。所錄奏劄。惟寶祐三年請除內豎一疏尚存。餘若論雷變。輪邊備。論吳潛去位。賈似道匿敗諸劄子。皆平生建白之最著者。墓表略見大槩。而悉不載於集中。其所掇拾。大抵案牘簡札之文爲多。而策問一首。至幷考官評語載之。蓋散佚之餘。區區搜輯而成。故不免識小而遺其大矣。<br/>
</p></div></body>
</html>