<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 傷寒論註 十卷 附傷寒明理論 三卷 附論方 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->傷寒論註 十卷
<!--st:--><font size="-1">附</font>傷寒明理論 三卷
<!--st:--><font size="-1">附</font>論方 一卷
</h2>
<!--ed:-->內府藏本
<p>
<!--no:-->傷寒論十卷。漢張機撰。晉王叔和編。金成無己註。明理論三卷。論方一卷。則無己所自撰。以發明機說者也。叔和高平人。官太醫令。無己聊攝人。生於宋嘉祐治平閒。後聊攝地入於金。遂爲金人。至海陵王正隆丙子。年九十餘尚存。見開禧元年歷陽張孝忠跋中。明吳勉學刻此書。題曰宋人。誤也。傷寒論前有宋高保衡孫奇林億等校上序。稱開寶中節度使高繼沖。曾編錄進上。其文理舛錯。未能考正。國家詔儒臣校正醫書。今先校定仲景傷寒論十卷。總二十二篇。合三百九十七法。除重複定有一百一十三方。<span class="jiazhu">案一十三原本誤作一十二。今改正。</span>今請頒行。又稱自仲景於今八百餘年。惟王叔和能學之云云。而明方有執作傷寒論條辨。則詆叔和所編。與無己所註。多所改易竄亂。併以序例一篇。爲叔和僞託而删之。國朝喩昌作尚論篇。於叔和編次之舛。序例之謬。及無己所註。林億等所校之失。攻擊尤詳。皆重爲考定。自謂復長沙之舊本。其書盛行於世。而王氏成氏之書遂微。然叔和爲一代名醫。又去古未遠。其學當有所受。無已於斯一帙。研究終身。亦必深有所得。似未可概從屏斥。盡以爲非。夫朱子改大學爲一經十傳。分中庸爲三十三章。於學者不爲無裨。必以爲孔門之舊本如是。則終無確證可憑也。今大學中庸。列朱子之本於學官。亦列鄭元之本於學官。原不偏廢。又烏可以後人重定此書。遂廢王氏成氏之本乎。無己所作明理論。凡五十篇。又論方二十篇。於君臣佐史之義。闡發尤明。嚴器之序。稱無己撰述傷寒義。皆前人未經道者。指在定體分形析證。若同而異者明之。似是而非者辨之。釋戰慄有內外之診。論煩躁有陰陽之別。讝語鄭聲。令虛實之灼知。四逆與厥。使淺深之類明云云。其推挹甚至。張孝忠跋。亦稱無己此二集。自北而南。先以紹興庚戌。得傷寒論註十卷於醫士王光廷家。後守荊門。又於襄陽訪得明理論四卷。因爲刊版於郴山。則在當時。固已深重其書矣。<br/>
</p></div></body>
</html>