<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 示兒編 二十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->示兒編 二十三卷
</h2>
<!--ed:-->兵部侍郎紀昀家藏本
<p>
<!--no:-->宋孫奕撰。奕字季昭。號履齋。廬陵人。其歷官無可考。第十卷中稱紹熙丁巳三月。侍讌春華樓。聞大丞相周益公議論。考之宋史。紹熙元年爲庚戌。至五年甲寅卽內禪。丁巳實慶元三年。殆寧宗時嘗官侍從。傳寫誤爲紹熙歟。是編凡總說一卷。經說五卷。文說詩說共四卷。正誤三卷。雜記四卷。字說六卷。中第九卷。前爲文說。後爲詩說。李維楨序謂文說三卷。詩說二卷。誤也。前有開禧元年自序。稱考評經傳。漁獵訓詁。非敢以汚當代英明之眼。姑以示之子孫。故名曰示兒編。其書雜引衆說。往往曼衍。又徵據旣繁。時有筆誤。如經說類中。以廣雅博雅並言。而皆云張揖作。詩說類中。以杜甫襲用白居易詩。雜記類中。謂唐太宗納巢刺王妃爲妻嫂。字說類中。謂詩有陳佗。<span class="jiazhu">案陳佗之名。見於詩序。奕以爲詩則非。</span>皆失於考訂。以至荊舒是懲句。經說類中。反覆論僖公無此事。故孟子歸之周公。正誤類中。又謂僖公之事。孟子誤以爲周公。王安石字說霸字條下。稱其學務穿鑿。無定論。藝苑雌黃一條。又稱熙豐閒定有成書。是正舛謬。學者不能深考。類以穿鑿嗤之。亦閒或自相矛盾。說類中。契丹空紙祭文一事。尤委巷不根之談。其經說類中。於竊比老彭。訓彭爲旁。於黽勉從事。訓黽爲蛙。王士禎古夫于亭雜錄深取之。實亦附會之論。然其中字音字訓。辨別異同。可資考證者居多其宂雜者可削。其精核者究不可廢也。<br/>
</p></div></body>
</html>