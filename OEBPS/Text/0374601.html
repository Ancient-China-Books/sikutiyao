<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 精華錄 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->精華錄 八卷
</h2>
<!--ed:-->浙江鮑士恭家藏本
<p>
<!--no:-->舊本題宋任淵編。淵有山谷內集註。已著錄。是集皆摘錄黃庭堅詩文。前有淵序。不著年月。又有朱承爵題詞。稱嘗得其目錄。蓋宋元祐閒刻版。而亡其文。心寶其名。而竊病其實。久之始獲。旁稽載籍。緣目尋詞。以還故物。若太史大全詩。宋文鑑文苑英華文翰類選光岳英華諸集。悉掇拾無遺云云。考庭堅卒於徽宗崇寧四年乙酉。是書之選。雖無年月。然稱黃太史山谷集幾萬篇。嘗節其略而謬註三十之一也。則成於所註內集後。內集註中。已稱徽宗爲徽考。鄱海許尹敍內集註。亦稱作於紹興時。此集旣刻於元祐中。何以反在其後。且錄中詩文。以本集年月核之。已有崇寧中作。何以預刻於元祐時。集中之目亦往往與本集不合。如夜發鄂渚曉泊漢陽親舊攜酒追送一題。是時庭堅自武昌赴宜州貶所。故親舊追送至於漢陽。此本割裂其文。作漢陽親舊追送。則親舊屬之漢陽。追送字不可通矣。又用前韻贈高子勉一題。乃庭堅自用其韻。本集可考。此本乃作和高子勉。則事實全乖矣。謝公定和二謝秋懷。邀予同作一題。有末四字。乃見倡和之意。此本無此四字。則謝公定自和二謝。與庭堅無關矣。甚至雙井茶詩人閒風日不到處四句。乃七言古詩之前半。而割爲絕句。改其題曰內直觀化。第十一首之竹筍初生一絕。改其題曰二月江南。修水記一篇。乃取庭堅書幽芳亭一篇。摘其中一段。而略增末數語。其餘竄亂。不可勝數。淵所註內集。年經事緯。考證詳明。何以此集憒憒至此。至於所錄集中不載諸詩。西湖徙魚和蘇公二首。乃陳師道三首之二。見後山集中。淵亦嘗註師道詩。何以兩集並收。漫無一語之訂正。其新竹一首。乃陸游詩。題曰東湖新竹。見劍南集中。淵何以能於數十年前預見之。其爲僞託。固可不攻而破。且承爵序。旣稱緣目尋詞。集中一題數首者。目中並無明文。云摘選某首。何以摘選者較多。又稱所採之詩。有文苑英華。乃宋太宗時宋白等奉敕編撰。所錄詩文。止於唐代。何以有庭堅之作。排律之名。唐宋元人皆無之。舊集具存。可以覆案。至元末楊士宏所選唐音。始以排律標目。明初高棅選唐詩品彙。仍之不改。乃沿用至今。何以此本刊於宋時。已有五言排律。其爲承爵依託爲之。亦確鑿無疑。何景明曰。山谷精華錄。任淵選者。其所採取。多不愜人意。王士禎曰。精華錄八卷。有天社任淵自序。錄中取舍。未愜人意。張宗枏亦曰。觀其錄取大意。祇以備體。且多闌入遊戲之作。非上選也。宗枏所見者。稱嘉靖閒摹宋槧本。士禎所見者。稱明章邱李開先家宋槧本。皆在承爵之後。何景明雖正德時人。而比承爵亦差後。蓋皆卽承爵此刻。託諸宋槧。觀士禎所記任淵序。與此本不異一字。而承爵之序。與淵序貌爲軋茁。如出一手。其作僞之蹟。固了然矣。向來藏書之家。珍爲祕笈。蓋以名取之。未及一一核其實耳。<br/>
</p></div></body>
</html>