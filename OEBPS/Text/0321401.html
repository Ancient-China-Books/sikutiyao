<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 鄖溪集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->鄖溪集 三十卷
</h2>
<!--ed:-->永樂大典本
<p>
<!--no:-->宋鄭獬撰。獬字毅夫。安陸人。皇祐五年進士第一。通判陳州。入直集賢院。知制誥。英宗卽位。數上疏論事。出知荊南。還判三班院。神宗初。召拜翰林學士。權知開封府。以不肻行新法忤王安石。出知杭州。徙靑州。又力言靑苗之害。引疾提舉鴻慶宮卒。事蹟具宋史本傳。初獬以進士較試於廷。舍人劉敞得獬卷。曰此文似皇甫湜。獬嘗與敞書。亦言韓退之時用文章雄立一世者。獨李翺皇甫湜張籍耳。然翺之文尚質而少工。湜之文務實而不肆。張籍歌行乃勝於詩。至於他文不多見。計亦在歌詩下。使之質而工。奇而肆。則退之作也云云。觀其所言。知文章宗旨。實源出韓門矣。宋志載鄖溪集五十卷。淳熙十三年。秦焴嘗序而刊之。今已久佚。惟從永樂大典內裒輯編次。又以宋文鑑兩宋名賢小集諸書所載。分類補入。勒爲三十卷。王得臣塵史。稱鄭內翰久遊場屋。詞藻振時。唱名之日。同試進士皆歡曰好狀元。仁宗爲之慰悅。本傳亦稱其文章豪偉峭整。議論剴切。精練民事。今以所存諸作核之。殆非虛美。秦焴序稱於論綏州見其計深慮遠。於論毀譽見其居寵思危。辨楊繪救祖無擇則特立不詭隨。今其文雖不盡傳。然大槩亦可想見矣。<br/>
</p></div></body>
</html>