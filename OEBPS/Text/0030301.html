<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 呂氏家塾讀詩記 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->呂氏家塾讀詩記 三十二卷
</h2>
<!--ed:-->浙江汪汝瑮家藏本
<p>
<!--no:-->宋呂祖謙撰。祖謙有古周易。已著錄。此其說之作也。朱子與祖謙交最契。其初論詩亦最合。此書中所謂朱氏曰者。卽所採朱子說也。後朱子改從鄭樵之論。自變前說。而祖謙仍堅守毛鄭。故祖謙沒後。朱子作是書序。稱少時淺陋之說。伯恭父誤有取焉。既久。自知其說有所未安。或不免有所更定。伯恭父反不能不置疑於其閒。熹竊惑之。方將相與反覆其說。以求眞是之歸。而伯恭父已下世云云。蓋雖應其弟祖約之請。而夙見深有所不平。然迄今兩說相持。嗜呂氏書者。終不絶也。陳振孫書錄解題。稱自篤公劉以下。編纂已備。而條例未竟。學者惜之。此本爲陸釴所重刊。釴序稱得宋本於友人豐存叔。呂氏書凡二十二卷。公劉以後。其門人續成之。與陳氏所說小異。亦不言門人爲誰。然書錄解題。及宋史藝文志。均著錄三十二卷。則當時之本已如此。釴所云云。或因戴溪有續讀詩記三卷。遂誤以後十卷當之歟。陳振孫稱其博採諸家。存其名氏。先列訓詁。後陳文義。翦截貫穿。如出一手。有所發明。則別出之。詩學之詳正。未有逾於此書者。魏了翁作後序。則稱其能發明詩人躬自厚而薄責於人之旨。二人各舉一義。已略盡是書所長矣。了翁後序。乃爲眉山賀春卿重刻是書而作。時去祖謙沒未遠。而版已再新。知宋人絶重是書也。<br/>
</p></div></body>
</html>