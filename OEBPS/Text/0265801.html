<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 畏壘筆記 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->畏壘筆記 四卷
</h2>
<!--ed:-->浙江巡撫採進本
<p>
<!--no:-->國朝徐昂發撰。昂發字大臨。長洲人。康熙庚辰進士。官翰林院編修。是書成於康熙戊戌。前有昂發題詞稱自庚寅己丑閒。始隨筆劄記。雖古人成說。有裨見聞。增長智識者。咸掇錄焉。閒參以意見云云。其書皆考證之文。大抵皆採掇舊聞。斷以己意。中閒如匡鼎說詩一條。知西京雜記之僞。而楊王孫名貴之類。又引西京雜記憑。孔叢子一條。旣灼知其書爲依託。而子思生無須眉之類。又引以爲證。蓋愛博嗜奇。隨文生義。未能本未賅貫。至於以泰山碧霞元君。爲周武王女太姬之神。陳敬仲奔齊。奉之以來。以西洋天主教。爲秦始皇所遺求仙之人。飄流海島。奉之以去。尤屬牽合臆斷。核其所學。自不及國初顧炎武朱彝尊等之淹通。然持擇矜愼。敍述簡潔。正舛訂譌。頗資聞見。在近時說部之中。猶爲秩然有條理者。究非明人雜錄。轉相裨販。冗瑣無緒者比也。<br/>
</p></div></body>
</html>