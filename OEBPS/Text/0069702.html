<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 拙存堂經質 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->拙存堂經質 二卷
</h2>
<!--ed:-->兩江總督採進本
<p>
<!--no:-->明冒起宗撰。起宗字宗起。如臯人。崇禎戊辰進士。官至湖廣布政使參議。是書凡九十六篇。分條考辨。其中頗有典核之條。如辨書七政皆右旋。蔡傳未爲實測。詩小序與經傳多相符。申公詩說。不合於魯詩者凡數端。國風非徒詩。程大昌詩議頗誤。引方言東齊土作謂之杼。木作謂之柚。證詩杼柚其空。引史記國語。證趙朔生年。其他考書與春秋輿地者。亦見根據。他如謂大司徒小司徒等。止言都鄙。而不及鄕遂。以都鄙卽鄕遂也。鄕師言六鄕。遂人言六遂。而不及都鄙。以鄕遂卽都鄙也。且謂六鄕七萬五千家。六遂亦如之。則十五萬家。一人受百畝。百里之國。田九百萬畝。除公田外。僅八萬家。其餘七萬家。將於何處受田。若都鄙在鄕遂外。彼公侯伯等國。卿大夫士之采地。將何所受。今考大司徒曰。辨其邦國都鄙之數。又曰。帥六鄕之衆。小司徒曰。以稽國中及四郊都鄙之夫家九比之數。又曰。乃頒比法于六鄕之大夫。則一職之內。都鄙與六鄕竝舉。何得謂大司徒小司徒等。止言都鄙。而不及鄕遂耶。至謂百里之國。尚不能容六鄕六遂之夫田。何得更有都鄙。不知天子六鄕六遂。大國止有三鄕三遂。次國二鄕二遂。小國一鄕一遂。費誓魯三郊三遂。是其明證。且鄕遂之制。旣據周禮。卽當以周禮封國之數爲正。如公五百里。開方百里者。五五二十五。侯四百里。開方百里者。四四十六。大國三鄕。止三萬七千五百家。合三遂止七萬五千家。二十五同。而容七萬五千家。僅得三十五分之一。豈此外更不容有都鄙乎。起宗誤以侯國亦六鄕六遂。與天子同制。而又不用周禮封國之數。宜乎以百里之國。不能容六鄕六遂也。春秋襄七年傳。叔昭伯爲隧正。隧與遂通。別有遂之名。又襄九年傅曰。二師令四鄕正敬享。則有鄕之名。莊二十八年傳。曰凡邑有宗廟先君之王曰都。則有都之名。又莊二十八年傳。曰羣公子皆鄙。昭二十年傳。曰縣鄙之人。則有鄙之名。襄三十年傳。曰子產使都鄙有章。則有都鄙之名。何謂諸侯有鄕遂。卽不得有都鄙乎。起宗徒以遂官所統之縣正鄙師。與稍縣之縣。都鄙之鄙。名稱相混。遂謂都鄙統於鄕遂。不知周禮名同者。不一而足。閭師之名。與閭胥同。縣師之名。與縣正同。豈得謂閭師縣師。卽閭胥縣正乎。又周禮有都宗人。家宗人。都司馬。家司馬。皆都鄙之官也。而起宗謂周禮有鄕遂之官。無都鄙之官。誤矣。又雜記曰。大夫爲其父母兄弟之未爲大夫者之喪服。如士服。註大夫雖尊。不以其服服父母兄弟。嫌若踰之于禮。其意最精。而起宗乃以爲訾。又於書則極尊古文尚書。力詆梅鷟。於春秋謂周不用子正。幷謂秦不用亥正。此皆誤襲前人之說。而不知所擇。以致失其綱要也。<br/>
</p></body>
</html>