<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 四禮疑 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->四禮疑 五卷
</h2>
<!--ed:-->江蘇巡撫採進本
<p>
<!--no:-->明呂坤撰。坤字叔簡。寧陵人。萬歷甲戌進士。官至刑部侍郞。事蹟具明史本傳。是書首載通禮一卷。冠昏喪祭各一卷。意在酌通古今。自成一家之學。其大旨亦本於書儀家禮。然好用臆說。未可據爲典要。如謂爲庶母之有子者杖期。無子者當亦同制。長幼尊卑。未有不報者。嫡與妾不報服。猶云名分稱尊。諸子不尊於父妾。父妾爲之期。而諸子不報。非禮也。今考儀禮喪服齊衰不杖期章。曰公妾大夫之妾。爲其子期。又喪服記。曰公子爲其母。練冠麻衣。縓緣。據此。則公之妾自爲其子期。其子且不得爲妾母服。則諸子安得爲父妾報。又喪服緦麻章。曰士爲庶母。傳曰何以緦也。以名服也。馬融曰。以有母名。爲之服緦。蓋妾之子。於己爲同父兄弟。兄弟之生母。於己亦得有母名。故唐律以庶母爲妾之有子者。蓋取儀禮之義。唐會要載長孫無忌之奏。謂己之庶昆弟爲其母不杖衰。而已與之無服。同氣之內。凶吉頓殊。求之禮情。深非至理。請依典故。爲服緦麻。則爲庶母服緦麻。亦全從有子起義。妾若無子。則無爲人母之道。傳又安得云以名服乎。自開元禮政和禮書儀家禮。及明集禮。皆本唐律。坤乃橫生異議。過矣。坤又謂經旣云日中而虞。又云始虞用柔日。再虞用柔日。三虞卒哭用剛日。葬日卽虞。安問剛柔。其意蓋謂虞葬同日。葬旣無剛柔定日。則虞又安得擇剛柔也。不知古制不可以繩今。猶今制不可以推古。古之葬恆用柔日。故始虞自得柔日。曲禮曰。喪事先遠日。註曰。葬與練祥也。蓋特於旬之外。卜乙丁巳辛癸等柔日也。考春秋經傳。凡書葬三十有五。而用柔日者三十有一。其宣八年十月己丑。葬敬嬴。雨不克葬。庚寅乃葬。定十五年九月丁巳。葬定公。雨不克葬。戊午乃葬。其卜葬本日。亦仍用柔日。惟成十五年八月庚辰。葬宋共公。左傳隱公元年十月庚申。改葬惠公。偶變此例耳。則葬用柔日。乃古定制。虞葬同日。其事相因。故開元禮政和禮書儀家禮明會典。始虞再虞。無不用柔日者。坤不知古禮。遽議經文。其說亦乖。其餘攻經文者。不一而足。如戴記庶子攝祭。不假不配不歸肉。宗子死。庶子代。有爵稱介。無爵稱子。祭必告於宗子之墓。三年之喪。及齊衰大功之喪。則因喪而冠不改冠。爲次於中門之外。三年之喪不弔哭諸條。坤皆謂非孔子之言。至儀禮士冠禮一篇。則逐句詰難。幾無完膚。坤之講學。在明代最爲篤實。獨此一編。輕於疑古。白璧之瑕。雖不作可矣。<br/>
</p></div></body>
</html>