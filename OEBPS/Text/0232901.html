<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 翰墨志 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->翰墨志 一卷
</h2>
<!--ed:-->浙江鮑士恭家藏本
<p>
<!--no:-->宋高宗皇帝御撰。宋史藝文志載高宗評書一卷。亦名翰墨志。高似孫硯箋引作高宗翰墨志。岳珂法書贊引作思陵翰墨志。後人所追題也。高宗當臥薪嘗膽之時。不能以修練戎韜。爲自強之計。尚耽心筆札。效太平治世之風。可謂舍本而營末。然以書法而論。則所得頗深。陸游渭南集稱其妙悟八法。畱神古雅。訪求法書名畫。不遺餘力。淸暇之燕。展玩摹搨。不少怠。王應麟玉海稱其初喜黃庭堅體格。後又采米芾。巳而皆置不用。專意羲獻父子。手追心摹。嘗日學書當以鍾王爲法。然後出入變化。自成一家。今觀是編。自謂五十年未嘗舍筆墨。又謂宋代無字法可稱。於北宋但舉蔡襄李時雍及蘇黃米薛。於同時但舉吳說徐兢。而皆有不滿之詞。惟於米芾行草。較爲許可。其大旨所宗。惟在羲獻。與玉海所記皆合。蓋晚年所作也。其論效米芾法者。不過得其外貌。高視闊步。氣韻軒昂。不知其中本六朝妙處。醞釀風骨。自然超越。可謂入微之論。其論徽宗畱意書法。立學養士。惟得杜唐稽一人。今書家無舉其姓名者。中閒論端研一條。謂欲如一段紫玉。磨之無聲。而不以眼爲貴。今賞鑒家猶奉爲指南。岳珂寶眞齋法書贊引此書評米芾詩文一條。此本無之。殆經明人删節。然非完書歟。<br/>
</p></body>
</html>