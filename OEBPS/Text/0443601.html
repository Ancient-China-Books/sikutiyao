<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 蘆川詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->蘆川詞 一卷
</h2>
<!--ed:-->安徽巡撫採進本
<p>
<!--no:-->宋張元幹撰。元幹有蘆川歸來集。已著錄。宋史藝文志。載其詞二卷。陳振孫書錄解題則作一卷。與此本合。案紹興八年十一月。待制胡銓謫新州。元幹作賀新郎詞以送。坐是除名。<span class="jiazhu">攷宋史胡銓傳。其上書乞斬秦檜。在戊午十一月。則元幹除名。自屬此時。毛晉跋以爲辛酉。殊爲未審。謹附訂於此</span>又李綱疏諫和議。亦在是年十一月。綱斯時已提擧洞霄宮。元幹又有寄詞一闋。今觀此集。卽以此二闋壓卷。蓋有深意。其詞慷慨悲涼。數百年後。尚想其抑塞磊落之氣。然其他作。則多淸麗婉轉。與秦觀周邦彥。可以肩隨。毛晉跋曰。人稱其長於悲憤。及讀花菴草堂所選。又極嫵秀之致。可謂知言。至稱其洒窗閒惟稷雪句。引毛詩疏爲證。謂用字多有出處。則其說似是而實非。詞曲以本色爲最難。不尚新僻之字。亦不尚典重之字。稷雪二字。拈以入詞。究爲別格。未可以之立制也。又卷內鶴沖天調。本當作喜遷鶯。晉乃註云。向作喜遷鶯誤。今改作鶴沖天。不知喜遷鶯之亦稱鶴沖天。乃後人因韋莊喜遷鶯詞。有爭看鶴沖天句而名。調止四十七字。元幹正用其體。晉乃執後起之新名。反以原名爲誤。尤疎於考證矣。<br/>
</p></div></body>
</html>