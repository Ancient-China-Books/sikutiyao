<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 始豐稾 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->始豐稾 十四卷
</h2>
<!--ed:-->浙江巡撫採進本
<p>
<!--no:-->明徐一夔撰。一夔有藝圃搜奇。已著錄。朱彝尊靜志居詩話曰。大章遺稾罕傳。余於京師見之新城王貽上所。凡四册。比余家藏者倍之。然驗其目無詩。猶未是足本。案今行世凡二本。其一本六卷。當卽朱彝尊家所藏。此本是一卷至三卷爲前稾。自四卷至十四卷爲後稾。皆雜文無詩。當卽王士禎家所藏矣。據千頃堂書目。載一夔始豐類稾十五卷。此本所佚。不過詩一卷耳。其文皆謹嚴有法度。無元季宂沓之習。其與王褘論修史書。明史載之於本傳。陳繼儒嘗稱其宋行宮考吳越國考研核精確。王士禎又稱其錢塘鐵箭辨。精於考核。其歐史十國年譜備證一篇。謂歐陽氏於吳越改元。止據寶石山制稱寶正六年爲證。一夔復得錢鏐將許俊墓磚。有寶正三年字。以證歐史之不誣。又謂元瓘襲位後不復改元。立說皆有根據。觀其所辨。始知明嘉靖閒錢德洪所撰吳越世家疑辨。謂改元之事。別無證據者。特爲先世諱耳。是又多資考證。不但其文之工也。<br/>
</p></body>
</html>