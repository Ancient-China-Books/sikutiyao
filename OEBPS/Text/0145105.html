<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十三 時令類存目 月令廣義 二十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十三
<!--sf:-->時令類存目
</font><h2>
<!--ti:-->月令廣義 二十五卷
</h2>
<!--ed:-->直隸總督採進本
<p>
<!--no:-->明馮應京撰。戴任續成之。應京有六家詩名物疏。已著錄。任始末未詳。惟卷端有二私印。一曰肩吾父。一曰新安布衣而已。是書前有任敍由一篇。稱應京初爲士民月令一卷。凡十有二令。今益以閏月。而增五紀。篇冠以圖。統之以歲。總約十二月文義之同者。括爲每月令。領於春令之前。復概每月三十日所同者。立晝夜令。而一十二時區爲時令。系諸篇終。共爲卷二十有五。則應京原書祇一卷。此本皆任所增加。而卷首馮霑紀略。乃稱應京在鎭撫司作此書二十四卷。應京自序又稱任僅增三之二。大抵二人先後成之。而彼此均欲據以爲功。故其說矛盾也。其書較盧氏月令通考。差詳備而亦多猥雜。如諸神誕辰之類。皆本道書。而非可筆之儒籍者也。<br/>
</p></div></body>
</html>