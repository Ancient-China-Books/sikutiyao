<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十四 別集類存目八 織齋集鈔 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->織齋集鈔 八卷
</h2>
<!--ed:-->山東巡撫採進本
<p>
<!--no:-->國朝李煥章撰。煥章字象先。號織齋。山東樂安人。前明諸生。後棄舉子業。專肆力於詩文古詞。所著有龍灣集。無學堂集。老樹村集。凡百餘萬言。後合諸集而刊削之。定爲此本。其文跌宕排奡。氣機頗壯。而汪洋縱放。未免一瀉無餘。至於明季忠烈諸臣。多爲立傳。其表微闡幽。亦可謂畱意史學。然所載不能一一審核。如周遇吉妻周夫人傳。載李自成攻寧武。遇吉數大敗之。追戰陷重圍。馬蹶。公拔佩刀自殺。夫人貫重鎧陷陣。連斬賊驍將。及聞遇吉死。亦自殺云云。案明史遇吉巷戰被執。爲賊叢射而死。實非自殺。其妻劉氏素勇健。率婦女數十人。據山巔公廨。登屋而射賊。賊不敢逼。縱火焚之。闔家盡死。亦與煥章所載陷陣及自殺事不合。且佚其姓。但稱周夫人。蓋草莽傳聞之詞。隨筆紀錄。未足據爲定論也。<br/>
</p></body>
</html>