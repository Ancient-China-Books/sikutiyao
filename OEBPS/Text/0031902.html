<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 欽定詩義折中 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->欽定詩義折中 二十卷
</h2>
<p>
<!--no:-->乾隆二十年皇上御纂。鎔鑄衆說。演闡經義。體例與周易述義同。訊釋多參稽古義。大旨亦同。蓋我聖祖仁皇帝。欽定詩經彙纂。於集傳之外。多附錄舊說。實昭千古之至公。我皇上幾暇研經。洞周窔奧。於漢以來諸儒之論。無不衡量得失。鏡別異同。伏讀御製七十二候詩中虹始見一篇。有晦翁舊解我疑生句。句下御注。於詩集傳所釋蝃蝀之義。詳爲辨證。併於所釋鄭風諸篇。概作淫詩者。亦根據毛鄭訂正其訛。反覆一二百言。益足見聖聖相承。心源如一。是以諸臣恭承彝訓。編校是書。分章多準康成。徴事率從小序。使孔門大義。上溯淵源。卜氏舊傳。遠承端緒。因欽定詩經以樹義。卽因御纂周易以立名。作述之隆。後先輝耀。經術昌明。洵無過於昭代者矣。<br/>
</p></div></body>
</html>