<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 周易卦變圖傳 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->周易卦變圖傳 二卷
</h2>
<!--ed:-->安徽巡撫採進本
<p>
<!--no:-->明呂懷撰。懷字汝愚。號巾石。永豐人。嘉靖壬辰進士。官至南京太僕寺少卿。事蹟附見明史洪垣傳。是書主卦變之學。其例有宮變。有卦變。有爻變。大旨謂六十四卦者。八卦之重也。天四卦各重八卦。乾八卦爲太陽。兌八卦爲少陰。離八卦爲少陽。震入卦爲太陰。地四掛各重八卦。坤八卦爲太陰。艮八卦爲少陽。坎八卦爲少陰。巽八卦爲太陽。八卦各變天地陰陽太少。變者七。不變者一。天太陽八卦不變者乾。少陰八掛不變者中孚。少陽八卦不變者離。太陰八卦不變者頤。地太陰八卦不變者坤。少陽八卦不變者小過。少陰八卦不變者坎。太陽八卦不變者大過。計六宮。各變七卦。通計五十六卦。而不變之八卦。又自陽卦變陰。陰卦變陽。以統五十六卦之變。蓋八卦以卦變。五十六卦以爻變。八卦以體變。五十六卦以用變。其爻變之例。若乾上九變爲夬上六。夬九五變爲大有六五。大有九四變爲小畜六四。小畜九三變爲履六三。履九二變爲同人六二。同人初九變爲姤初六之類。大抵支離牽合。若有意義。而實非易之本旨也。<br/>
</p></div></body>
</html>