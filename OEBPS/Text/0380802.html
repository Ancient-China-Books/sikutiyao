<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 蔡文莊集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->蔡文莊集 八卷
</h2>
<!--ed:-->浙江巡撫採進本
<p>
<!--no:-->明蔡淸撰。淸有易經蒙引。已著錄。其集凡有二本。一爲石崖葛氏所刊。卽明史藝文志所載五卷之本。一卽此本。乾隆壬戌。其族孫廷魁所重刊也。自一卷至五卷。仍其舊文。而重訂其目。又搜輯墨蹟遺稾。爲補遺一卷。附以其孫邦駒所集事蹟及志書傳序爲附錄二卷。集中有與孫九峯書。述寧王宸濠。譏其不能詩文。廷魁序中。因反覆辨論。歷詆古來文士。而以淸之詩文。爲著作之極軌。夫文以載道。不易之論也。然自戰國以下。卽以岐爲二途。或以義理傳。或以詞藻見。如珍錯之於菽粟。錦繡之於布帛。勢不能偏廢其一。故謂淸之著作。主於講學明道。不必以聲偶爲詩。以雕繪爲文。此公論也。謂文章必以淸爲正軌。而漢以來作者。皆不足以爲詩文。則主持太過矣。廷魁序又稱以家藏密箴善本太極圖說河洛私見三種附焉。而此本無之。蓋本各自爲書。故或附載或別行也。<br/>
</p></body>
</html>