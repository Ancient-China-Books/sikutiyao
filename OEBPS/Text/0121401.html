<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 王端毅公奏議 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->王端毅公奏議 十五卷
</h2>
<!--ed:-->浙江巡撫採進本
<p>
<!--no:-->明王恕撰。恕有玩易意見。已著錄。恕吏部奏議九卷。宏治四年文選郞孫交編次。李東陽序之。後兵部尚書王憲取其自大理寺左寺副至南京兵部尚書時奏議六卷。刻於蘇州。御史程啓元。又刻於三原。此本則正德辛巳三原知縣王成章合二本而刻之者。第一卷爲大理寺及巡撫荊襄河南時所上。二卷爲南京刑部戶部及總理河道時所上。三卷爲雲南巡撫時所上。四卷爲前參贊機務時所上。五卷爲巡撫南直時所上。六卷爲後參贊機務時所上。七卷至十五卷。皆吏部所上。劉昌懸笥瑣探稱恕歷仕四十五年。凡上三千餘疏。則此猶汰而存之者矣。明史恕本傳。稱其敭歷中外。五十餘年。剛正淸嚴。始終一致。集中所載。如參奏鎭守太監。及論中使擾人等疏。皆剴切直陳。無所回護。又如處置地方及撥船事宜諸狀。皆籌畫詳盡。具有經略。其他亦多有關一時朝政。可資史傳之參證。沈德符顧曲雜言稱邱濬作五倫全備雜劇。王恕謂其程學大儒。不宜留心詞曲。濬大恨之。遂謂恕所刻疏稿。凡成化閒留中之疏。俱書不報。故彰先帝拒諫之失。侍醫劉文泰因以此事疏攻恕。恕因去位。所以報恕之輕詆也。明史恕傳。則謂二人因爭坐位。故搆是獄。案濬本很忮。恕一日不去。則濬一日不得快其私。其忌恕未必以此數語。亦未必以此一事。然恕亦殊乖避人焚草之意。故史謂其昧於遠名之戒。今刊本已無此二字。或後來削之歟。<br/>
</p></body>
</html>