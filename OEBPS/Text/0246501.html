<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 昭德新編 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->昭德新編 三卷
</h2>
<!--ed:-->直隸總督採進本
<p>
<!--no:-->宋晁迥撰。迥字明遠。澶州淸豐人。自其父始遷家彭門。太平興國五年進士。至道末擢右正言直史館知制誥。施爲翰林學士加承旨。天禧中判西京留司禦史臺。以太子太保致仕。卒諡文元。事蹟具宋史本傳。是編爲其晚年所作。因居昭德坊。故以名書。宋初承唐餘俗。士大夫多究心於內典。故迥著書大旨。雖主於勉人爲善。而不免兼入於釋氏。自序謂東魯之書文而雅。西域之書質而備。故此五說酌中而作。蓋指下卷指迷五說也。李淑言其服膺墳典。耆年不倦。少遇異人。指導心要。王古稱其名理之妙。雖白樂天不逮。其所學可知矣。迥五世孫遡。搜羅家集。得此書於丹稜李燾。慶元中嘗有刊本。明嘉靖閒又有重刊本。此本首題裔孫伏武重錄。迥自序及李遵勗後序。皆與晁遡所記相符。蓋猶舊本。其後附迥及明晁瑮晁東吳三人之詩數十首。蓋其後人採輯家集而未成者。不相屬。實爲駢拇枝指。今悉删之。不著於錄焉。<br/>
</p></body>
</html>