<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->集部四十一
<!--sf:-->總集類三
</font><h2>
<!--ti:-->古樂府 十卷
</h2><p>
<!--no:-->元左克明編。克明自稱豫章人。其始末未詳。自序題至正丙戌。則順帝時也。是書錄古樂府詞。分爲八類。曰古歌謠。曰鼓吹曲。曰横吹曲。曰相和曲。曰淸商曲。曰舞曲。曰琴曲。曰雜曲。自序謂冠以古歌謠詞者。貴其發乎自然。終以雜曲者。著其漸流於新聲。又謂風化日移。繁音日滋。懼乎此聲之不作也。故不自量度。推本三代而上。下止陳隋。截然獨以爲宗。雖獲罪世之君子。無所逃焉云云。當元之季。楊維楨以工爲樂府。傾動一時。其體務造恢奇。無復舊格。克明此論。其爲維楨而發乎。考宋郭茂倩。先有樂府詩集。所錄止於唐末。極爲賅備。克明此集。似乎牀上之牀。然考李孝光刻樂府詩集序。稱其書歳久將弗傳。至元六年。濟南彭叔儀。始得末校刻。是郭書刊版之時。僅在克明成書前六年。其版又在濟南。距江西頗遠。則編此集時。當未必見郭書。非相蹈襲。且郭書務窮其流。故所收頗濫。如薛道衡昔昔鹽凡二十句。唐趙嘏毎句賦詩一首。此殆如春官程試。摘句命題。本無關於樂府。乃列之薛詩之後。未免不倫。此集務溯其源。故所重在於古題古詞。而變體擬作。則去取頗愼。其用意亦迥不同也。毎類各有小序。核其詞氣。確爲克明自作。其題下夾註。則多摭樂府詩集之文。紫玉歌條下。竝明標樂府詩集字。今考其臨高臺條下。引劉履風雅翼之說。尚與克明相去不遠。至紫騮馬條下。引馮惟訥詩紀之說。則嘉靖中書。元人何自見之。其由明人重刻。臆爲竄入明矣。又馮舒校玉臺新詠。於焦仲卿妻詩守節情不移句下。註曰案活本楊本此句下。有賤妾留空房。相見常日稀二句。檢郭左二樂府竝無之。今考此本。乃已有此二句。知正文亦爲重刻所改。不止私增其解題矣。然元刻今未之見。無由互校刊除。姑仍明刻錄之。而附訂其謬如右。
</p><br/></div></body></html>