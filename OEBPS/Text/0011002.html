<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六附錄 乾坤鑿度 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六附錄
</font><h2>
<!--ti:-->乾坤鑿度 二卷
</h2>
<!--ed:-->永樂大典本
<p>
<!--no:-->案乾坤鑿度。隋唐志崇文總目皆未著錄。至宋元祐閒始出。紹興續書目。有倉頡注鑿度二卷。後以鄭氏所注乾鑿度。有別本單行。故亦稱此本爲巛鑿度。程龍謂隋焚纖緯。無復全書。今行於世。惟乾坤二鑿度者是也。其書分上下二篇。上篇論四門四正取象取物。以至卦爻蓍策之數。下篇謂坤有十性。而推及於蕩配陵配。又雜引萬形經地形經制靈經蓍成經含靈孕諸緯文。詞多聱牙不易曉。故晁公武疑爲宋人依託。胡應麟亦以爲元包洞極之流。而胡一桂則謂漢去古未遠。尚有祖述。有裨易教。評騭紛然。眞僞莫辨。伏讀御製題乾坤鑿度時。定作者爲後於莊子。而舉應帝王篇所云鯈忽混沌分配乾坤太始。似推求鑿字所以命名之義。援据審核。折衷至當。臣等因考列子白虎通博雅諸書。皆以太易太初太始太素爲氣形質之始。與鑿度所言相合。獨莊子於外篇天地略及泰初有無之語。而其他名目概未之見。則鯈忽混沌。實卽南華氏之變文。作鑿度者。復本其義而縁飾之耳。仰蒙聖明剖示。精確不刊。洵永爲是書定論矣。案七經緯皆佚於唐。存者獨易。逮宋末而盡失其傳。今永樂大典所載易緯具存。多宋以後諸儒所未見。而此書實爲其一。謹校定譌闕。釐勘審正。冠諸易緯之首。而恭疏其大旨於簡端。<br/>
</p></div></body>
</html>