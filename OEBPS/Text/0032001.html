<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 田閒詩學 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->田閒詩學 十二卷
</h2>
<!--ed:-->左都御史張若溎家藏本
<p>
<!--no:-->國朝錢澄之撰。澄之有田閒易學。已著錄。是書成於康熙己巳。大旨以小序首句爲主。所採諸儒論說。自注疏集傳以外。凡二程子張子歐陽修蘇轍王安石楊時范祖禹呂祖謙陸佃羅願謝枋得嚴粲輔廣眞德秀邵忠允季本郝敬黃道周何楷二十家。其中王楊範謝四家。今無傳本。蓋採於他書。陸羅二家。本無詩注。蓋草木鳥獸之名。引其埤雅爾雅翼也。自稱毛鄭孔三家之書。錄者十之二。集傳錄者十之三。諸家各本錄者十之四。持論頗爲精核。而於名物訓詁。山川地理。言之尤詳。徐元文序。稱其非有意於攻集傳。於漢唐以來之說。亦不主於一人。無所攻。故無所主。無所攻。無所主。而後可以有所攻。有所主云云。深得澄之著書之意。張英序。又稱其嘗與英書。謂詩與尚書春秋相表裏。必考之三禮。以詳其制作。徴諸三傳。以審其本末。稽之五雅。以核其名物。博之竹書紀年。皇王大紀。以辨其時代之異同。<span class="jiazhu">案二書所序。時代多不可據。此語殊爲失考。謹附訂於此。</span>與情事之疑信。卽今輿記以考古之圖經。而參以平生所親歷云云。則其考證之切實。尤可見矣。<br/>
</p></div></body>
</html>