<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類存目 吳越紀餘 五卷 坿雜吟 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類存目
</font><h2>
<!--ti:-->吳越紀餘 五卷
<!--st:--><font size="-1">坿</font>雜吟 一卷
</h2>
<!--ed:-->浙江鮑士恭家藏本
<p>
<!--no:-->明錢貴撰。貴字元抑。長洲人。是編採輯吳越故實。分題編錄。亦多附以論斷。前有正德庚午自記。稱摭其大綱爲三首。雜擬其事之可信者又三十五首。所謂三大綱者。一編年。一書法。一世家。所謂三十五事者。季札觀樂之類是也。其編年有吳而無越。餘亦越略而吳詳。蓋貴爲吳人。故以吳爲主。亦各私其鄉之錮習也。所載皆習見之事。無一新異。而又皆不著所出。且以吳越爲名。而別出伍尚一篇。申包胥一篇。陶朱公一篇。申包胥尚有關於入郢。陶朱公之子。事雖在楚。而范蠡猶有關於霸越。至伍尚則人爲楚人。事爲楚事。與吳越如風馬牛。綴之伍員傳首。以爲緣起。已嫌其贅。乃別立一題。則伍奢亦員之父。楚平王費無極等。皆員之讎。又何不可類及乎。其亦昧於斷限之例矣。末附雜吟一卷。亦貴所作。以咏吳越舊迹者也。詞旨淺近。亦無取焉。<br/>
</p></div></body>
</html>