<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 大隱集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->大隱集 十卷
</h2>
<!--ed:-->永樂大典本
<p>
<!--no:-->宋李正民撰。正民有己酉航海記。已著錄。正民宋史無傳。事蹟始末不可考。惟據航海記所述。知其高宗時爲中書舍人。嘗奉使通問隆祐太后而已。今以集中諸表考之。則在朝嘗爲給事中禮部吏部侍郎。在外嘗知吉州筠州洪州湖州溫州婺州淮寧府。敭歷頗久。晚予宮詞以歸。又考徐夢莘三朝北盟會編。載紹興十二年五月。金元帥來書云。汴梁留守孟庾。陳州太守李正民。及畢良史者。比審議使蕭毅等回。具言江南嘗詢訪此人。今竝委沿邊官司。發遣前去。六月金人放東京留守孟庾知陳州李正民還云云。是正民於知陳州時。嘗爲金人所獲。以和議成得還。集中南歸詩。所云淪身絕域久暌孤。投老歸來鬢髮疎者。蓋卽其事。特孟庾以東京附金。歸後高宗棄不復用。而正民屢更任使。終始弗替。則其在金朝當猶未至於失節。特史文闕略。不能得其詳耳。其集見於宋史藝文志者三十卷。傳本久佚。惟嘉興府志。載其海月亭詩一首。今據永樂大典所載。掇拾編次。釐爲文六卷。詩四卷。中多中書制誥之作。溫潤流麗。頗近浮溪。其詩亦妍秀可誦。在南渡初。猶不失爲雅音焉。<br/>
</p></div></body>
</html>