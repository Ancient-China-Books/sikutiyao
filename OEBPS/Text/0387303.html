<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十 別集類存目四 龍谿全集 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十
<!--sf:-->別集類存目四
</font><h2>
<!--ti:-->龍谿全集 二十卷
</h2>
<!--ed:-->兩江總督採進本
<p>
<!--no:-->明王畿撰。畿字汝中。號龍谿。山陰人。嘉靖壬辰進士。官至兵部武選司郎中。事蹟具明史儒林傳。畿傳王守仁良知之學。而漸失其本旨。如謂虛寂微密。是千聖相傳之祕。從此悟入。乃範圍三教之宗。又謂佛氏所說。本是吾儒大路。是不止陽儒而陰釋矣。故史稱其雜以禪機。亦不自諱。史又載畿嘗言學。當致知見性而已。應事有小過不足累。故在官不免干請。以不謹斥。蓋王學末流之恣肆。實自畿始。明史雖收入儒林傳。而稱士之浮誕不逞者。率自名龍谿弟子云云。深著其弊。蓋有由也。是集爲其子應斌應吉所編。凡語錄八卷。書序雜著記說共九卷。詩一卷。祭文誌狀表傳二卷。其門人蕭良榦刊之。丁賓又爲重鐫。而益以大象義述一卷。傳誌祭文一卷。<br/>
</p></div></body>
</html>