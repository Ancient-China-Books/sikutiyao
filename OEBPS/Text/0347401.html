<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 靑山集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->靑山集 八卷
</h2>
<!--ed:-->永樂大典本
<p>
<!--no:-->元趙文撰。文字儀可。一字惟恭。號靑山。廬陵人。宋景定咸淳閒。嘗冒宋姓。三頁於鄉。後始復本姓。入學爲上舍。宋亡入閩依文天祥。元兵破汀州。與天祥相失。遁歸故里。後爲東湖書院山長。選授南雄文學。其卒也。程鉅夫爲作誌銘。見於雪樓集。劉將孫作墓表。亦見於養吾集。載其行履頗詳。近時顧嗣立元詩選小傅。稱其入元授淸江教授。而程誌實作南雄。鉅夫與文交契甚厚。不容有誤。疑嗣立所記。乃偶然失考。又永樂大典書其名多作彣字。案集韻彣文音義本通。亦非別有兩名也。文與謝翱王炎午同入文天祥幕府。滄桑以後。獨不能深自晦匿。以遲暮餘年。重餐元祿。出處之際。實不能無愧於諸人。然其文章則時有哀江南賦之餘音。擬以古人。其庾信之流亞乎。文嘗自言行事。使人皆可知可見者。爲君子之行。爲文使人讀之可曉考之有證者。爲君子之言。今觀其詩文。皆自抒胸臆。絕無粉飾。亦可謂能踐其言矣。焦竑國史經籍志。載靑山稾三十一卷。世尠流傳。今從永樂大典中裒輯編訂。勒爲八卷。<br/>
</p></div></body>
</html>