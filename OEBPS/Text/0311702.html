<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 駱丞集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->駱丞集 四卷
</h2>
<!--ed:-->副都御史黃登賢家藏本
<p>
<!--no:-->唐駱賓王撰。唐書文苑傳。稱中宗時詔求其文。得百餘篇。命郗雲卿編次之。書錄解題。引雲卿舊序。稱光宅中廣陵亂伏誅。蓋據李孝逸奏捷之語。孟棨本事詩。則云賓王落髮。徧遊名山。宋之問遊靈隱寺作詩。嘗爲續樓觀滄海日門對浙江潮之句。今觀集中。與之問蹤蹟甚密。在江南則有投贈之作。在兗州則有餞別之章。宜非不相識者。何至覿面失之。封演爲天寶中人。去賓王時甚近。所作聞見記。中載之問此詩。證月中桂子之事。竝不云出賓王。知常時尚無是說。又朱國楨湧幢小品。載正德九年。有曹某者。鑿靛池於海門城東黃泥口。得古冢題石。曰駱賓王之墓云云。亦足證亡命爲僧之說不確。蓋武后改唐爲周。人心共憤。敬業賓王之敗。世頗憐之。故造是語。孟棨不考而誤載也。其集新舊唐書。皆作十卷。宋藝文志。載有百道判三卷。今竝散佚。此本四卷。蓋後人所裒輯。其註則明給事中顏文選所作。援引疎舛。殆無可取。以文選之外。別無註本。而其中亦尚有一二可採者。故姑竝錄之。以備參考焉。<br/>
</p></div></body>
</html>