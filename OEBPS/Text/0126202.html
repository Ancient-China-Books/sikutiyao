<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 朱子年譜 四卷 考異 四卷 附錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->朱子年譜 四卷
<!--ti:-->考異 四卷
<!--ti:-->附錄 二卷
</h2>
<!--ed:-->兵部侍郞紀昀家藏本
<p>
<!--no:-->國朝王懋竑撰。懋竑字予中。寶應人。康熙戊戌進士。授安慶府教授。雍正癸卯。特召入直內廷。改翰林院編修。初李方子作朱子年譜三卷。其本不傳。明洪武甲戌。朱子裔孫境。別刊一本。汪仲魯爲之序。已非方子之舊。正德丙寅。婺源戴銑。又刊朱子實紀十二卷。惟主於鋪張襃贈。以誇講學之榮。殊不足道。至嘉靖壬子。建陽李默。重編年譜五卷。自序謂猥宂虛謬。不合載者。悉以法削之。視舊本存者十七。然默之學源出姚江。陰主朱陸始異終同之說。多所竄亂。彌失其眞。國朝康熙庚辰。有婺源洪氏續本。又有建寧朱氏新本。及武進鄒氏正譌本。或詳或略。均未爲精確。懋竑於朱子遺書。研思最久。因取李本洪本。互相參考。根據語錄文集。訂補舛漏。勒爲四卷。又備列其去取之故。仿朱子校正韓集之例。爲考異四卷。併採掇論學要語。爲附錄二卷。綴之於末。其大旨在辨別爲學次序。以攻姚江晚年定論之說。故於學問特詳。於政事頗略。加淳熙元年。劾奏知台州唐仲友事。後人頗有異論。乃置之不言。又如編類小學。旣據文集。定爲劉子澄。而編類綱目。乃不著出趙師淵。楚辭集注。本爲趙汝愚放逐而作。乃不著其名。至於生平著述。皆一一縷述年月。獨於陰符經考異參同契考異兩事。不載其名。亦似有意諱之。然於朱子平生求端致力之方。考異審同之辨。元元本本。條理分明。無程瞳陳建之浮囂。而金谿紫陽之門徑。開卷瞭然。是於年譜體例。雖未盡合。以作朱子之學譜。則勝諸家所輯多矣。<br/>
</p></div></body>
</html>