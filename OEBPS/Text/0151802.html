<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 關中勝蹟圖誌 三十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->關中勝蹟圖誌 三十二卷
</h2>
<!--ed:-->陝西巡撫採進本
<p>
<!--no:-->乾隆四十一年。巡撫陝西兵部侍郎兼都察院右副都御史畢沅所進也。關中爲雍州舊壤。班固所稱神皋奧區。周秦漢唐。竝建都作邑。遺聞舊事。見於典籍者至多。可以循覽前編。考求故址。而河山表裹。形勢尤雄。奇蹟靈蹤。亦往往而在。諸家撰述之存於今者。三輔黃圖以下。如宋敏求長安志。程大昌雍錄。李好文長安志圖。何景明雍大記。李應祥雍略之類。未易一二殫數。而山水游記。郡邑志乘。尚不與焉。然體例各殊。純駁互見。披圖案籍。牴牾實繁。未有薈萃羣言。歸於畫一者。我國家醴化覃敷。羣生茂豫。周原邠土。慶告屢豐。華岳之祠。太白之湫。俱仰荷宸翰褎題。光燭霄宇。其秦漢涇渠故道。亦皆次第興修。守土之臣。得乘邊圉寧謐。民氣和樂之餘。行部川原。詢求舊蹟。訂譌釐舛。勒成是編。以上呈乙覽。視儒生著述。披尋於斷碑碎碣之閒。研索於脫簡殘編之内者。其廣狹固有殊矣。其書以郡縣爲經。以地理名山大川古蹟四子目爲緯。而以諸圖附於後。援據考證。各附本條。具有始末。臣等謹爲錄副。登諸祕閣。亦古者郡國地志。藏在太史之義也。<br/>
</p></div></body>
</html>