<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十二 別集類存目六 片玉集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十二
<!--sf:-->別集類存目六
</font><h2>
<!--ti:-->片玉集 四卷
</h2>
<!--ed:-->江西巡撫採進本
<p>
<!--no:-->明陳邦科撰。邦科字俊卿。號警亭。高安人。萬曆丁丑進士。官至河閒府知府。是集凡閬瀛漫語一卷。言責要覽一卷。留臺疏稾一卷。聽花軒摘稾一卷。其閬瀛漫語。皆設爲問答。以辨析物理。力闢星命輪迥之說。持論甚正。其謂欲端善敗之原者謹諸德。握治亂之機者愼諸人。尤爲切實。至謂理之變者爲怪。氣之變者非怪。國家之盛衰。本於乖和。不關祥異。則主持太過。欲破讖緯之妄。轉岐天人而二之。不幾於天變不足畏乎。言責要覽及留臺疏稾。皆其官南京御史時所作。明至萬曆以後。居言路者。大率矯激攻訐。以致國是紛拏。迄於亂亡而未已。邦科所列十一條。分目爲四十三。中有當緩言者三。婉言者二。勿輕言者七。勿爲人言者五。可謂曲中明季諸臣之習。其疏稾如論罪謫言官。救李材。論西夏。撫賊失策諸篇。亦頗剴切。惟詩筆粗厲。全不入格耳。敖文禎作邦科墓誌云。所著尚有循良模範辨問錄二書。今集中未見。或選刻時所佚歟。<br/>
</p></body>
</html>