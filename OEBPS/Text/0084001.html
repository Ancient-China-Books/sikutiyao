<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 羣經音辨 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->羣經音辨 七卷
</h2>
<!--ed:-->通行本
<p>
<!--no:-->宋賈昌朝撰。昌朝字子明。獲鹿人。天禧初賜同進士出身。慶歷中同中書門下平章事。英宗初加左僕射。封魏國公。諡文元。事蹟具宋史本傳。此書其侍講天章閣時所上。凡羣經之中一字異訓音從而異者。彙集爲四門。卷一至卷五。曰辨字同音異。仿唐張守節史記正義發字例。依許愼說文解字部目次之。卷六曰辨字音淸濁。曰辨彼此異音。曰辨字音疑混。皆卽經典釋文序錄所舉。分立名目。卷七附辨字訓得失一門。所辨論者僅九字。書中沿襲舊文。不免謬誤者。如卷一言部。謙。慊也。下云。鄭康成說。謙爲慊。慊。厭也。厭謂閉藏貌。據禮記註。曰謙讀爲慊。慊。厭也。此解正文自謙。註又曰厭讀爲黶。黶。閉藏貌也。此解正文厭。然與上註厭足之厭。絕不相蒙。昌朝混而一之。殊爲失考。又卷二丌部。典。堅刃貌也。據考工記輈欲頎典。註曰。頎典。堅刃貌。以頎典爲形容之辭。不得單舉一典字。卷三巾部。幓頭。括髮也。幓本幧字之譌。據儀禮註。一以解婦人之髽。以麻申之。曰以麻者。如著幓頭焉。一以解括髮。以麻免而以布申之。曰此用麻布爲之。狀如今著幓頭矣。是括髮免髽。皆如著幓頭。幓頭自是吉服。揚雄方言。帞頭。自河以北趙魏之閒曰幧頭。劉熙釋名作綃頭。又有䰎帶䰂帶等名。豈可以括髮釋之。是皆疎於考證之故。然釋文散見各經。頗難檢核。昌朝會集其音義。絲牽繩貫。同異粲然。俾學者易於尋省。不爲無益。小學家至今不廢。亦有以也。自序云。編成七卷。凡五門。紹興中王觀國後序。亦云凡五門七卷。惟宋史藝文志作三卷。此本爲康熙中蘇州張士俊從宋槧翻雕。實爲七卷。則宋史所載。爲字畫之誤。明矣。<br/>
</p></body>
</html>