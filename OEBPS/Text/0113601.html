<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 汝南遺事 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->汝南遺事 四卷
</h2>
<!--ed:-->永樂大典本
<p>
<!--no:-->元王鶚撰。鶚字伯翼。東明人。金正大元年。登進士第一。哀宗時爲左右司員外郎。金亡降元。官至翰林學士承旨。事蹟具元史本傳。是編卽隨哀宗在蔡州圍城所作。故以汝南命名。所記始天興二年六月。迄三年正月。隨日編載。有綱有目。共一百有七條。皆所身親目擊之事。故紀載最爲詳確。其稱哀宗爲義宗。則用息州行省所上諡也。金史哀宗本紀。及烏庫哩鎬<span class="jiazhu">金史作烏古論鎬。今改正。</span>完顏仲德張天綱等傳。皆全采用之。足徵其言皆實錄矣。鶚身事兩朝。不能抗西山之節。然本傳載其祭哀宗一事。猶有惓惓故主之心。其作是書於喪亂流離。亦但有痛悼。而無怨謗。較作南燼錄者。猶末減焉。自序云四卷。元史本傳作二卷。蓋傳刻之譌。今仍從自序所言。編爲四卷。<br/>
</p></div></body>
</html>