<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部九 兵家類 守城錄 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部九
<!--sf:-->兵家類
</font><h2>
<!--ti:-->守城錄 四卷
</h2>
<!--ed:-->永樂大典本
<p>
<!--no:-->宋右正議大夫陳規在德安禦寇事蹟也。規字元則。密州安邱人。中明法科。靖康末。金兵南下。荊湖諸郡。所在盜起。規以安陸令攝守事。連敗劇寇。建炎元年。除知德安府。擢鎭撫使。羣盜先後來攻。隨機捍禦。皆摧破去。尋召赴行在。又出知順昌。與劉錡同卻金兵。又移知盧州。兼淮西安撫使卒。乾道中追封忠利智敏侯。立廟德安。事蹟具宋史本傳。是書凡分三種。首爲規所撰靖康朝野僉言後序。朝野僉言本夏少曾作。備載靖康時金人攻汴始末。規在順昌見之。痛當日大臣將帥捍禦失策。因條列應變之術。附於各條下。謂之後序。徐夢莘嘗採入北盟會編一百三十九卷中。然其文與此大同小異。疑傳錄者有所删潤也。次曰守城機要。亦規所作。皆論城郭樓櫓制度。及攻城備禦之方。宋史本傳。載規有攻守方略傳世。疑卽此書。次曰建炎德安守禦錄。乃瀏陽湯璹所作。璹淳熙十四年進士。官德安教授。尋訪規守城遺事。作爲此書。紹熙四年。除太學錄。乃表上之。案規本傳。載乾道八年。詔刻規德安守城錄頒天下爲諸守將法。藝文志亦別有劉荀建炎德安守禦錄三卷。而無璹書之名。疑荀所撰者。卽乾道所頒之本。璹書上於紹熙時。距乾道已二十餘年。或又據荀書而重加增定歟。三書本各自爲帙。不知何人始併爲一編。觀書末識語。則寧宗以後人所輯矣。宋自靖康板蕩。宇內淪胥。規獨能支拄經年。不可謂非善於備禦。然此僅足爲守一城乘一障者應變之圖。而不足爲有國有家者固圉之本。當時編爲程式。原欲令沿邊肄習。蘄保殘疆。然至元師南下。直破臨安。復爲東京之續。卒未聞有一人登陴以抗敵者。豈非本根先撥。雖有守禦之術。亦無所用歟。伏讀睿題。闡晰精微。抉汴梁喪敗之由。申守在四夷之訓。然後知保邦諶命。自有常經。區區輸攻墨守之技。固其末務矣。謹錄存是帙。以不沒規一事之長。並恭錄宸翰。弁於簡端。俾天下萬世知聖人之所見者大也。<br/>
</p></div></body>
</html>