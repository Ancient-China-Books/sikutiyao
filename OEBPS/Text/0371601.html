<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 蓮洋詩鈔 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->蓮洋詩鈔 十卷
</h2>
<!--ed:-->兩江總督採進本
<p>
<!--no:-->國朝吳雯撰。雯字天章。本遼陽人。順治六年。其父允升任蒲州學正。卒於官。雯兄弟孤弱不能歸。遂寄籍於蒲州。康熙己未。薦舉博學鴻詞不中選。其卒也。刑部尚書王士禎爲誌墓。稱初見其詩。有泉繞漢祠外。雪明秦樹根。濃雲溼西嶺。春泥沾條桑。至今堯峯上。猶見堯時日諸句。吟諷不絕於口。所作居易錄中。又亟稱雯西城別墅諸篇。趙執信懷舊詩序。亦稱雯拙於時藝。困躓場屋。體貌麤醜。衣冠垢敝。或經歲不盥浴。人咸笑之。然詩才特超妙。其詩一刻於吳中。再刻於都下。三刻於津門。後士禎爲删定存千餘首。亦見墓誌中。因雯沒之後。未及刊行。故懷舊詩序曰。蓮洋卒後。阮翁爲作墓誌。且删定其集。迄今將二十年。未行於世。意其時阮翁耄而多忘。未幾遂亡。未及歸諸吳氏也。池北書庫。散失歿盡。蓮洋集從可知矣云云。然其集實已歸吳氏。乾隆辛未。汾陽劉組。曾裒其全稾刻之。又以士禎所評者。別刊一小册並行。越十三年甲申。蒲州府同知山東孫諤。始從雯姪敦厚。得士禎所定原本。簡汰重刊。詳載士禎之評。併以劉本所遺者。補刻於後。以所見墨迹補之。其士禎所删。而劉本誤刻者。咸爲汰去。凡得古詩二卷。近體五卷。補遺一卷。詩餘一卷。文一卷。冠以墓誌。而附以同時唱和題詠之作。卽此本也。雯天才雄駿。其詩有其鄉人元好問之遺風。惟熟於梵典。好拉雜堆砌釋氏故實。是其所短。劉本無所別擇。故頗傷宂濫。此本沿新城之派。又以神韻婉約爲宗。一切激昻沈著之作。多見屏斥。反似鄰於淸弱。亦不足盡其所長。然終較劉本爲簡潔。故置彼錄此。惟雯詩本足自傳。不藉士禎之評爲輕重。而刊此本者。牽於俗見。務引士禎以重雯。所載士禎評語。繁碎特甚。如題汪如輪看劍圖詩下附記云。原本評語奇作二字。似阮亭先生筆蹟。胸有造化四字。非阮亭先生筆蹟。刻本併作一處誤。又如城曲眺望詩下。附記原本題下有墨筆評。劉長卿之詩也。不知何人評。阮亭先生改作似劉長卿云云。此亦何關宏旨。而字句異同。乃如是其考證。今悉删除。以廓淸耳目焉。<br/>
</p></body>
</html>