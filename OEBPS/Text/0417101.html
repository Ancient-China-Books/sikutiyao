<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 唐詩鼓吹 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->唐詩鼓吹 十卷
</h2>
<!--ed:-->通行本
<p>
<!--no:-->不著編輯者名氏。據趙孟頫序。稱爲金元好問所編。其門人中書左丞郝天挺所註。國朝常熟陸貽典題詞。則據金史隱逸傳。謂天挺乃好問之師。非其門人。又早衰厭科擧。不復充賦。亦非中書左丞。頗以爲疑。案王士禎池北偶談曰。金元閒有兩郝天挺一爲元遺山之師。一爲遺山弟子。考元史郝經傳云。其先潞州人。徙澤州之陵川。祖天挺。字晉卿。元裕之嘗從之學。裕之謂經曰。汝貌類祖。才器非常者是也。其一字繼先。出於多羅<span class="jiazhu">原作朶魯。今改正）別族。父哈賞巴圖爾。（原作和上拔都魯。今改正</span>元太宗世。多著武功。天挺英爽剛直。有志略。受業於遺山元好問。累官河南行省平章事。追封冀國公。諡文定。爲皇慶名臣。嘗修雲南實錄五卷。又註唐詩鼓吹集十卷。近常熟刻鼓吹集。乃以爲隱逸傳之晉卿。而致疑於趙文敏之序。稱尚書左丞。又於尚書左丞上。妄加金字。誤甚云云。然則貽典等所考。知其一而不知其二矣。是集所錄。皆唐人七言律詩。凡九十六家。共五百九十六首。作者各題其名。惟柳宗元杜牧題其字。未喩何故。第四卷中宋邕詩十一首。天挺註以爲實出曹唐集中。題作宋邕當必有據。然第八卷中胡宿詩二十三首。今竝見文恭集中。實爲宋詩誤入。則亦不免小有疎舛。顧其書與方回瀛奎律髓同出元初。而去取謹嚴。軌轍歸一。大抵遒健宏敞。無宋末江湖四靈瑣碎寒儉之習。實出方書之上。天挺之註。雖頗簡略。而但釋出典。尚不渉於穿鑿。亦不似明廖文炳等所解。横生枝節。庸而至於妄也。據都卬三餘贅筆。此書至大戊申。江浙儒司刊本。舊有姚燧武一昌二序。此本佚之。又載燧序。謂宋高宗嘗纂。唐宋軼事。爲幽閒鼓吹。故好問本之。案三都二京五經鼓吹。其語見於世說。好問立名。當由於此。燧所解不免附會其文也。<br/>
</p></div></body>
</html>