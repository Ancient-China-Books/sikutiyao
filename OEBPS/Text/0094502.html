<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 交泰韻 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->交泰韻 一卷
</h2>
<!--ed:-->左都御史張若桂家藏本
<p>
<!--no:-->明呂坤撰。坤有四禮疑。已著錄。是編乃所立切韻簡要之法。僅有序文凡例總目。而未及成書。然書之體要。則已具括於是。其法於平聲之字。各以陰陽相切。如同字舊用徒紅切。通字舊用他紅切。坤則以爲他紅二字。仍切同字。不切通字。改通字爲他翁切。又上去二聲。各以本聲爲母。如寵字用楚隴切。送字用素瓮切之類。平入二聲。則互相爲母。如空字用酷翁切。酷字用空屋切之類。其交泰韻之名。卽以平入互爲終始之義也。蓋因古來合聲之法。更加以辨別。故不用字母攝法。而於字母攝法。相輔而不相礙。其論定首領一條。謂東董凍篤。何等明白。乃舊譜相沿。領韻則以東董送屋。領聲則以公孔貢穀。殊爲淆亂。其說亦極有理。惟其分部。純用河南土音。併鹽於先。併侵於眞。併覃於山。支微齊佳灰五部。俱割裂分隸。則太趨簡易。於無入之部。強配入聲。復以強配之入聲。轉而離合平聲之字。則太涉糾纏。未免變亂古法。不足立訓矣。<br/>
</p></body>
</html>