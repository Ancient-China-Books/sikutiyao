<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 元音遺響 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->元音遺響 十卷
</h2>
<!--ed:-->浙江巡撫採進本
<p>
<!--no:-->不著編輯者名氏。前八卷爲胡布詩。又名崆峒樵音。後二卷則張達劉紹詩也。三人皆元之遺民。而他書罕稱其詩者。且亦罕稱其人者。故其出處。莫之能詳。今卽詩中考之。則紹爲布姻家。曾入汝南王幕。布與紹詩序。稱倶客閩帥。不遂所志。蓋元末皆嘗參謀軍事。布又有詩云。我時瘴癘使。分迹南荒最。又云。自我使島夷。銜命出蠻障。是布復嘗奉使海外矣。又布有入理問所作。及丙辰歳獄中元夕詩。註云先生以高蹈有忤時政被謫。又丙辰十月初五發龍江詩云。羈人得遣如承檄。日暮登舟似到家。丙辰爲洪武九年。殆明初徵之不屈被譴。旣而得釋者也。至其近聞自從諸詩中有想見霓旌擁行在之句。當爲順帝北狩後所作。故君舊國之思。拳拳不置。其志節可見。其詩格調。亦皆高古。不失漢魏遺意。雖聲華消歇。名氏翳如。而遺集猶存。固可與柴桑一老。尚友於千載前矣。布字子申。達字秀充。皆盱江人。紹字子憲。黎川人也。<br/>
</p></body>
</html>