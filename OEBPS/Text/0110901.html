<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類存目 宋史新編 二百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類存目
</font><h2>
<!--ti:-->宋史新編 二百卷
</h2>
<!--ed:-->浙江孫仰曾家藏本
<p>
<!--no:-->明柯維騏撰。維騏字奇純。莆田人。嘉靖癸未進士。授南京戶部主事。未任事而歸。事蹟具明史文苑傳。史稱其家居三十載。乃成是書。沈德符敝帚軒剩語。稱其作是書時。至於發憤自宮。以專思慮。可謂精勤之至。凡成本紀十四卷。志四十卷。表四卷。列傳一百四十二卷。糾謬補遺。亦頗有所考訂。然托克托等作宋史。其最無理者。莫過於道學儒林之分傳。其最有理者。莫過於本紀終瀛國公。而不錄二王。及遼金兩朝。各自爲史。而不用島夷索虜互相附錄之例。蓋古之聖賢。亦不過儒者而已。無所謂道學者也。如以爲儒者有悖於道。則悖道之人。何必爲之立傳。如以爲儒者雖不悖道。而儒之名不足以盡道。則孔子之詔子夏。其誤示以取法乎下耶。妄生分別。徒滋門戶。且太平御覽五百十卷中。嘗引道學傳二條。一爲樂鉅。一爲孔總。乃淸淨棲逸之士。襲其舊目。亦屬未安。此必宜改者也。而維騏仍之。至於元破臨安。宋統已絕。二王崎嶇海島。建號於斷檣壞㯭之閒。偸息於魚鱉黿鼉之窟。此而以帝統歸之。則淳維遠遁以後。武庚構亂之初。彼獨非夏商嫡冢神明之冑乎。何以三代以來。序正統者不及也。他如遼起滑鹽。金興肅愼。並受天明命。跨有中原。必似元經帝魏。盡黜南朝。固屬一偏。若夫南北分史。則李延壽之例。雖朱子生於南宋。其作通鑑綱目。亦沿其舊軌。未以爲非。元人三史並修。誠定論也。而維騏強援蜀漢。增以景炎祥興。又以遼金二朝。置之外國。與西夏高麗同列。又豈公論乎。大綱之謬如是。則區區補苴之功。其亦不足道也已。<br/>
</p></div></body>
</html>