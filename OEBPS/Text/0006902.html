<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 讀易餘言 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部五
<!--sf:-->易類五
</font><h2>
<!--ti:-->讀易餘言 五卷
</h2>
<!--ed:-->副都御史黃登賢家藏本
<p>
<!--no:-->明崔銑撰。銑字仲鳧。一字子鍾。安陽人。宏治乙丑進士。官至南京吏部侍郎。諡文敬。事蹟具明史儒林傳。是書以程傳爲主。而兼采王弼吳澄之說。與朱子本義。頗有異同。大旨舍象數而闡義理。故謂陳搏所傳圖象。皆衍術數。與易無干。諸儒卦變之說。亦支離無取。其上經卦略。下經卦略。大象說。皆但標卦名。不載經文。繫辭輯說卦訓。則備錄傳文。蓋書非一時所著。故體例偶殊。且經有卦名。而繫辭說卦則無章名。其勢亦不能不異也。惟刪說卦廣象八章。而別以蔡淸之說增損之。又序卦雜卦文言三傳。一概從刪。則未免改經之嫌。要其篤實近理。固不失爲洛閩之傳矣。朱彜尊經義考。載銑讀易餘言五卷。又載銑易大象說一卷。考此書第三卷。卽大象說。彜尊以其別本單行。遂析爲二。偶未考也。今附著於此。不更複出焉。<br/>
</p></body>
</html>