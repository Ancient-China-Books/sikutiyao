<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 幾何原本 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->幾何原本 六卷
</h2>
<!--ed:-->兩江總督採進本
<p>
<!--no:-->西洋人歐几里得撰。利瑪竇譯。而徐光啓所筆受也。歐几里得。未詳何時人。據利瑪竇序云。中古聞士。其原書十三卷。五百餘題。瑪竇之師丁氏。爲之集解。又續補二卷於後。共爲十五卷。今止六卷者。徐光啓自序云。譯受是書。此其最要者。遂刊之。其書每卷有界說。有公論。有設題。界說者。先取所用名目解說之。公論者。舉其不可疑之理。設題則據所欲言之理。次第設之。先其易者。次其難者。由淺而深。由簡而繁。推之至於無以復加而後已。是爲一卷。每題有法有解有論有系。法言題用。解述題意。論則發明其所以然之理。系則又有旁通者焉。卷一論三角形。卷二論線。卷三論圓。卷四論圓內外形。卷五卷六俱論比例。其於三角方圓邊線面積體積比例變化相生之義。無不曲折盡顯。纖微畢露。光啓序稱其窮方圓平直之情。盡規矩準繩之用。非虛語也。又案此書爲歐邏巴算學專書。且瑪竇序云。前作後述。不絕於世。至歐几里得而爲是書。蓋亦集諸家之成。故自始至終。毫無疵纇。加以光啓反復推闡。其文句尤爲明顯。以是弁冕西術。不爲過矣。<br/>
</p></div></body>
</html>