<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->靈棋經 二卷
</h2><p>
<!--no:-->舊本題漢東方朔撰。或又以爲出自張良。本黃石公所授。後朔傳其術。漢書所載朔射覆無不奇中。悉用此書。或又謂淮南王劉安所撰。其說紛紜不一。大抵皆術士依託之詞。惟考隋書經籍志卽有十二靈棊卜經一卷。而南史所載。客從南來。遺我良材。寶貨珠璣。金盌玉盃之繇。實爲今經中第三十七卦象詞。則是書本出自六朝以前。其由來亦已古矣。卦凡一百二十有四。合其純陰鏝卦十二棋皆覆者。爲混沌未明。尚不在此數。晁公武讀書志僅載一百二十繇。殆不及檢而偶遺之也。舊傳晉顏幼明。宋何承天。皆爲之註。李遠爲之敍。元廬山陳師凱又爲作解。而宋志別有李進註靈棋經一卷。則今已失傳。明初劉基復仿周易象傳體作註。以申明其義。見於明史藝文志。其後序稱靈棊象易而作。以三爲經。四爲緯。三以上爲君。中爲臣。下爲民。四以一爲少陽。二爲少陰。三爲太陽。四爲老陰。少與少爲耦。老陰與太陽爲敵。得耦而悅。得敵而爭。或失其道而耦反爲仇。或得其行而敵反爲用。陽多者道同而助。陰盛者志異而乖。數語足盡茲經之要。大抵與易筮相爲表裏。雖所存諸家疏解。或詞旨淺俚。不無後人之緣飾。而靑田一註。獨爲馴雅。或實基所自作。亦未可知。觀其詞簡義精。誠異乎世之生剋制化以爲術者矣。故錄而存之。以備古占法之一種焉。
</p><br/></div></body></html>