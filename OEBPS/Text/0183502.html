<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 大事記講義 二十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->大事記講義 二十三卷
</h2>
<!--ed:-->浙江鮑士恭家藏本
<p>
<!--no:-->宋呂中撰。中字時可。泉州晉江人。淳祐中進士。遷國子監丞。兼崇政殿說書。徙肇慶教授。其書卷一論三篇。卷二紀宋太祖事。卷三至卷五紀太宗事。卷六至卷七紀眞宗事。卷八至卷十二紀仁宗事。卷十三紀英宗事。卷十四至十七紀神宗事。卷十八至二十紀哲宗事。卷二十一至二十二記徽宗事。卷二十三紀欽宗事。事以類敍。閒加論斷。凡政事制度。及百官賢否。具載於編。論中所議選擧資格。及茶鹽政制諸條。頗切宋時稗政。又所載銓選之罷常參。任子之多裁汰。三司之有二司。稅茶之易芻糧。皆宋史各志及馬端臨文獻通考所未備者。又所載朋黨諸人事實。及議新法諸人辨論。皆與宋史列傳多有異同。亦足資史學之參證。前有興國軍教授劉實甫序。謂水心以其師講貫之素。發明我朝聖君賢相之心。則是書乃中平日講論稿本。葉適等爲之編次云。<br/>
</p></div></body>
</html>