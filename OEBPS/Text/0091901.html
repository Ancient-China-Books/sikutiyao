<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 古俗字略 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->古俗字略 七卷
</h2>
<!--ed:-->兩江總督採進本
<p>
<!--no:-->明陳士元撰。士元有易象鉤解。已著錄。是編標題之下。題曰歸雲別集。與所著周易同。蓋亦其別集之一種也。其例仿顏元孫干祿字書而小增損之。亦以韻分字。所列首一字。卽元孫所謂正也。所列古體及漢碑借用字。卽元孫所謂通也。所列俗用雜字。卽元孫所謂俗也。古字多以鐘鼎之文。改爲隸體。已失其眞。又不註所出。彌爲難據。他如窗之爲𤗄。萅之爲旾。則周伯琦之譌文。󱲏之爲天。卍之爲萬。則釋典之謬體。一概濫收。殊乏考正。其有已見經典者。如左傳民生敦厖。毛詩民之方殿屎等字。皆斥爲俗字。而徐鉉校正說文所云俗書。如斖个等二十八字。反未刊正。棄取亦殊失倫。士元撰述之富。幾與楊愼朱謀㙔相埓。而是編疎舛。不一而足。亦貪奇愛博之過歟。<br/>
</p></div></body>
</html>
