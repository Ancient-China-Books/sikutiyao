<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十五 雜家類存目二 古言 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->古言 二卷
</h2>
<!--ed:-->浙江范懋柱家天一閣藏本
<p>
<!--no:-->明鄭曉撰。曉有禹貢圖說。已著錄。曉淸直端諒。號爲名臣。其人足以自傳。此編則隨筆成文。議論時有偏僻。引據亦不免疎舛。如謂公孫宏勝司馬光。謂王安石遠過韓范富毆。謂王通勝董仲舒。謂柳宗元勝韓愈。謂張子勝程子。甚至謂堯舜非生知安行。皆務爲高論而不近理。又謂佛言空。道家言虛。儒言太極。只一個空圈。爲學只要還此本體。謂吾儒格致誠正工夫。與佛老無甚異。但二家不歸於修身。謂老佛莫可繫絆。天理完固。又欲以老子周子文中子。別爲三子。其他如前劫後劫。無不毀之天地。豈有不亡之國。不敗之家。不死之身云云。提倡二氏之說。不一而足。尤不可爲訓。至於以竹書紀伊尹事。誤爲逸周書。以大禹謨爲今文尚書之類。小小筆誤。又不足言矣。<br/>
</p></div></body>
</html>