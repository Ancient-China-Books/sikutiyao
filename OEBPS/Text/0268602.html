<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 趙氏連城 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->趙氏連城 十八卷
</h2>
<!--ed:-->福建巡撫採進本
<p>
<!--no:-->明趙世顯撰。世顯字仁甫。侯官人。萬曆癸未進士。官梁山縣知縣。是書中分三種。一爲客窗隨筆六卷。前有孫昌裔序。一爲芸圃叢談六卷。前有謝肇淛序。一爲松亭唔語六卷。前有林材序。連城則其總名也。以世顯自序弁之。其書或引古事。而稍附以己說。或自作數語。近乎語錄。又或但引古事一條。無所論斷。似乎類書。蓋全無著作之體者。凡意所不合之事。無論巨細。輒云恨不縛之生飼豺虎。何其褊且躁也。林材序稱其松亭晤語。不下於洪景盧隨筆。今觀所載。疏謬頗多。如稱永樂末詔學官考滿乏功績者。審已有子嗣。聽凈身入宮訓女官輩。時有十餘人。後獨王振官至太監云云。考史載太祖不許內侍讀書識字。至宣宗時設內書堂。令翰林二三員爲教習。由是此輩通曉古今。作姦爲患。不言有學官考滿凈身之事。此殆當時稗史誣傳。世顯信而筆之。殊爲失考。又如僞本沈約竹書紀年註所載大舜龍工衣鳥工衣事。出自劉向列女傳。乃誤以爲約語而詆之。併誤沈約爲沈總。又古惟庶人稱匹夫匹婦。自士以上。皆備妾媵。禮有明文。而此書謂孔子不當有妾。駁孔叢子之妄。尤爲膠固。孔叢子本僞書。然其僞不在此等也。其他大抵類此。以比容齋隨筆談。何容易乎。<br/>
</p></body>
</html>