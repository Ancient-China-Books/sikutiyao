<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 春秋別典 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->春秋別典 十五卷
</h2>
<!--ed:-->兩淮鹽政採進本
<p>
<!--no:-->明薛虞畿撰。前有虞畿自序。不署年月。稱嘗閱往牒。見春秋君臣往迹。不下千事。散見百家。皆三氏所未錄。閒或微掇其端。而未究其緒。存其半而不採其全。因不自度。略仿左例。分十二公以統其世。稽三傳人名。以繫其事。凡十五卷。末又有其弟虞賓跋。稱先仲氏輯春秋別典。未脫稾而不幸下世。不無挂甲漏乙。年代倒置之病。故特廣閱博蒐。參互考訂。世懸者更。數殊者析。删其繁複者十一。苴其闕略者十三云云。則此書乃虞畿兄弟二人相續而成也。舊無刊版。此本爲朱彝尊家所藏。有康熙辛巳十月彝尊題字。惜其鈔撮具有苦心。惟各條之末。不疏明出何書。明人之習。大都若是。所譏誠中其病。然網羅繁富。頗足以廣見聞。要亦博治之一助也。虞畿序自署曰粤瀛。彝尊跋稱其字里通志不載。莫得其詳。虞賓跋中稱仲氏列章縫。治博士家言。蓋廣東諸生也。考胡恂潮州府志。曰薛虞畿字舜祥。海陽人。初爲諸生。後棄去。隱韓山之麓。以農圃自娛。郡長吏欲致之。鑿垣而遁。著有聽雨篷稾云云。當卽其人。又考潮州。在梁爲東陽州。後改曰瀛州。與粤瀛之稱亦合。惟志不言其有此書。疑偶未見耳。虞畿序。又稱書目凡例。列在左方。今卷者有凡例七條。而無書目。則傳寫者佚之矣。<br/>
</p></div></body>
</html>