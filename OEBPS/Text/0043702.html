<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十二 禮類四 禮書 一百五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十二
<!--sf:-->禮類四
</font><h2>
<!--ti:-->禮書 一百五十卷
</h2>
<!--ed:-->內府藏本
<p>
<!--no:-->宋陳祥道撰。祥道字用之。福州人。李廌師友紀談。稱其許少張榜登科。又稱其元祐七年進禮圖。儀禮注。除館閣校勘。明年用爲太常博士。賜緋衣。不旬餘而卒。故稱其仕宦二十七年。止於宣義郞。宋史則作官至祕書省正字。然晁公武讀書志。載是書。亦稱左宣義郞太常博士陳祥道撰。與廌所記同。廌又稱嘗爲禮圖一百五十卷。儀禮說六十餘卷。內相范公爲進之。乞送祕閣及太常寺。陳振孫書錄解題。則稱元祐中表上之。晁公武則稱朝廷聞之。給札繕寫奏御。宋史陳暘傳。則稱禮部侍郞趙挺之上。言暘所著樂書二十卷。（案樂書實二百卷。宋史字誤。）貫穿明備。乞援其兄祥道進禮書故事給札。則廌振孫所記爲確。公武朝廷聞之之說。非其實也。其中多掊擊鄭學。如論廟制。引周官家語荀子穀梁傳。謂天子皆七廟。與康成天子五廟之說異。論禘祫。謂圜丘自圜丘。禘自禘。力破康成禘卽圜丘之說。論禘大於祫並祭及親廟。攻康成禘小祫大祭不及親廟之說。辨上帝及五帝。引掌次文闢康成上帝卽五帝之說。蓋祥道與陸佃。皆王安石客。（案祥道爲王安石之徒。見晁公武讀書志。祥道論語解條下。）安石說經。旣創造新義。務異先儒。故祥道與陸佃。亦皆排斥舊說。佃禮象今不傳。惟神宗時詳定郊廟禮文諸議。今尚載陶山集中。大抵多生別解。與祥道駁鄭略同。蓋一時風氣所趨。無庸深詰。然綜其大致。則貫通經傳。縷析條分。前說後圖。考訂詳悉。陳振孫稱其論辨精博。閒以繪畫。唐代諸儒之論。近世聶崇義之圖。或正其失。或補其闕。晁公武元祐黨家。李廌蘇門賓客。皆與王氏之學異趣。公武則稱其書甚精博。廌亦稱其禮學通博。一時少及。則是書固甚爲當時所重。不以安石之故廢之矣。<br/>
</p></body>
</html>