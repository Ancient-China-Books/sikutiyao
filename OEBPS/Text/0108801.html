<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 東觀漢記 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->東觀漢記 二十四卷
</h2>
<!--ed:-->永樂大典本
<p>
<!--no:-->案東觀漢記。隋書經籍志稱長水校尉劉珍等撰。今考之范書。珍未嘗爲長水校尉。且此書創始在明帝時。不可題珍等居首。案范書班固傳云。明帝始詔班固。與睢陽令陳宗。長陵令尹敏。司隸從事孟異。共成世祖本紀。固又撰功臣平林新市公孫述事。作列傳載紀二十八篇。此漢記之初創也。劉知幾史通古今正史篇云。安帝詔史官謁者僕射劉珍。諫議大夫李尤。雜作紀表名臣節士儒林外戚諸傳。起建武。訖永初。范書劉珍傳。亦稱鄧太后詔珍與劉騊駼作建武以來名臣傳。此漢記之初續也。史通又云。珍尤繼卒。復命侍中伏無忌與諫議大夫黃景作諸王王子功臣恩澤侯表。與單于西羌傳地理志。元嘉元年。復令大中大夫邊韶。大軍營司馬崔寔。議郞朱穆曹壽。雜作孝穆宗二皇及順烈皇后傳。又增外戚傳。入安思等后。儒林傳入崔篆諸人。寔壽又與議郞延篤。離作百官表。順帝功臣孫程郭願鄭衆蔡倫等傳。凡百十有四篇。號曰漢記。范書伏湛傳亦云。元嘉中。桓帝詔伏無忌與黃景崔寔等。共撰漢記。延篤傳亦稱篤與朱穆邊韶共著作東觀。此漢記之再續也。蓋至是而史體粗備。乃肇有漢記之名。史通又云。熹平中。光祿大夫馬日磾。議郞蔡邕楊彪盧。植著作東觀。接續紀傳之可成者。而邕別有朝會車服二志。後坐事徙朔方。上書求還。續成十志。董卓作亂。舊文散逸。及在許都。楊彪頗存註紀。案范書蔡邕傳。邕在東觀。與盧植韓說等撰補後漢記。所作靈紀及十意。又補諸列傳四十二篇。因李傕之亂。多不存。盧植傳亦稱。熹平中。植與邕說並在東觀。補續漢記。又劉昭補註司馬書。引袁崧書云。劉洪與蔡邕。共述律歷紀。又引謝承書云。胡廣博綜舊儀。蔡邕因以爲志。又引謝沈書云。蔡邕引中興以來所修者爲祭祀志。章懷太子范書註。稱邕上書云。臣科條諸志。所欲删定者一。所當接續者四。前志所無。臣欲著者五。此漢記之三續也。其稱東觀者。後漢書註引雒陽宮殿名云。南宮有東觀。范書竇章傳云。永初中。學者稱東觀爲老氏藏室道家蓬萊山。蓋東漢初。著述在蘭臺。至章和以後。圖籍盛於東觀。修史者皆在是焉。故以名書。隋志稱書凡一百四十三卷。而新舊唐書志則云一百二十六卷。又錄一卷。蓋唐時已有關佚。隋志又稱是書起光武。訖靈帝。今考列傳之文。閒紀及獻帝時事。蓋楊彪所補也。晉時以此書與史記漢書爲三史。人多習之。故六朝及初唐人。隸事釋書。類多徵引。自唐章懷太子集諸儒註。范書盛行於代。此書遂微。北宋時尚有殘本四十三卷。趙希弁讀書附志。邵博聞見後錄。並稱其書乃高麗所獻。蓋已罕得。南宋中興書目。則止存鄧禹吳漢賈復耿弇寇恂馮異祭遵景丹蓋延九傳。共八卷。有蜀中刊本流傳。而錯誤不可讀。上蔡任𣲸。始以祕閣本讎校。羅願爲序行之。刻版於江夏。又陳振孫書錄解題稱其所見本卷第凡十二。而闕第七第八二卷。卷數雖似稍多。而核其列傳之數。亦止九篇。則固無異於書目所載也。自元以來。此書已佚。永樂大典。於鄧吳賈耿諸韻中。並無漢記一語。則所謂九篇者。明初卽已不存矣。本朝姚之駰撰後漢書補逸。曾蒐集遺文。析爲八卷。然所採祇據劉昭續漢書十志補註。後漢書註。虞世南北堂書鈔。歐陽詢藝文類聚。徐堅初學記五書。又往往掇拾不盡。挂漏殊多。今謹據姚本舊文。以永樂大典各韻所載。參考諸書。補其闕逸。所增者幾十之六。其書久無刻版。傳爲多譌。姚本隨文鈔錄。謬戾百出。且漢記目錄雖佚。而紀表志傳載記諸體例。史通及各書所載。梗概尚一一可尋。姚本不加考證。隨意標題。割裂顚倒。不可殫數。今悉加釐正。分爲帝紀三卷。年表一卷。志一卷。列傳十七卷。載記一卷。其篇第無可考者。別爲佚文一卷。而以漢記與范書異同。附錄於末。雖殘珪斷璧。零落不完。而古澤斑爛。罔非瑰寶。書中所載。如章帝之詔增修羣祀。杜林之議郊祀。東平王蒼之議廟舞。並一朝大典。而范書均不詳載其文。他如張順預起義之謀。王常贊昆陽之策。楊政之嚴正。趙勤之潔淸。亦復概從闕如。殊爲疎略。惟賴茲殘笈。讀史者尚有所稽。則其有資考證。良非淺鮮。尤不可不亟爲表章矣。<br/>
</p></div></body>
</html>