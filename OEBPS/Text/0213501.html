<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->類經 三十二卷
</h2><p>
<!--no:-->明張介賓編。介賓字會卿。號景岳。山陰人。是書以素問靈樞。分類相從。一曰攝生。二曰陰陽。三曰藏象。四曰脈色。五曰經絡。六曰標本。七曰氣味。八曰論治。九曰疾病。十曰鍼刺。十一曰運氣。十二曰會通。共三百九十條。又益以圖翼十一卷。附翼四卷。雖不免割裂古書。而條理井然。易於尋覽。其註亦頗有發明。考元劉因靜修集。有內經類編。序曰東垣李明之。得張氏之學者。鎭人羅謙甫。嘗從之學。一日過予。言先師嘗教予曰。夫古雖有方。而方則有所自出也。子爲我分經病證而類之。則庶知方之所自出矣。予自承命。凡三脫稿。而先師三毀之。研摩訂定。三年而後成。名曰內經類編云云。則以內經分類。實自李杲創其例。而羅天益成之。今天益之本不傳。介賓此編。雖不以病分類。與杲例稍異。然大旨要不甚相遠。卽以補其佚亡。亦無不可矣。
</p><br/></div></body></html>