<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 易深 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->易深 八卷
</h2>
<!--ed:-->湖南巡撫採進本
<p>
<!--no:-->國朝許伯政撰。伯政字惠棠。巴陵人。乾隆壬戌進士。官山東道監察御史。是書以爲圖書皆出太昊之世。卦數生於河圖。蓍數生於洛書。又兼取漢人卦氣納甲。及京房易傳火珠林之法。而不用卦變及變占之法。其論卦變曰重卦自具兩體。凡傳稱上下者。如乾下乾上震下坎上之類。凡稱進退往來內外者。如乾九四上下无常。進退无恆。及否泰反其類也。泰之小往大來。傳曰內陽外陰。否之大往小來。傳曰內陰外陽之類。皆易例之顯而易見者。又剛柔之稱。有以爻言者。有以卦言者。以義求之。皆象明理顯。無取於卦變之穿鑿。其論變占曰。啓蒙所論。依傍左國。參以己意。其實卜筮以衍忒。宜各隨其人其地其事其時而推衍之。乃能旁通其變。曲暢其情。未可先爲例以拘之。左氏卜筮之法。如奏伯伐晉。卦遇蠱。是六爻不變之卦。而其占全不用彖辭。孔成子筮立君。卦遇屯之比。史朝以靈公名元。卽以元亨屬之。孟縶弱行。卽以利居貞屬之。皆非繫辭之本旨云云。其言甚辨。然所論有合有離。不能一一精確也。<br/>
</p></div></body>
</html>