<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十五 總集類存目二 廣文選 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十五
<!--sf:-->總集類存目二
</font><h2>
<!--ti:-->廣文選 六十卷
</h2>
<!--ed:-->副都御史黃登賢家藏本
<p>
<!--no:-->舊本題明劉節編。節有春秋列傳。已著錄。是書以補文選之遺。前有王廷相呂柟二序。皆稱八十二卷。而此本實六十卷。卷末有晉江陳蕙跋。稱節舊本所錄。凡千七百九十六篇。其中譌字逸簡雜出。又文義之甚悖而俚者閒在焉。迺以視鹺之暇。與揚郡守王子松。教授林璧。訓導曾辰李世用。共校讎增損之。刻置淮揚書院。刪去二百七十四篇。增入三十篇云云。則此本爲蕙等重編。非節之舊矣。蕭統妙解文理。擷歷代之菁華。以成一集。雖以杜甫文章。凌跨百代。猶有熟精文選理之句。其推重詎出漫然。此可知當時去取別裁。具有深意。徐陵與統同時所撰玉臺新詠。頗採文選所遺。劉克莊已有皆統棄餘之誚。則操筆繼作。何可易言。節不度德量力。乃有是集。蕙等又謬種流傳。如塗塗附。田藝蘅留靑日札。嘗摘其張協諸人詩。與文選複收。及阮嗣宗碑諸篇。誤改姓名之類。不一而足。今更校之。如其凡例以焦仲卿妻詩爲俚俗。斥而不錄。又亢倉子本唐王士元所撰。實非古書。而題曰周亢倉楚。特稱其君道政道等四篇爲高古。所見已爲甚淺。其編次亦仿文選分類。而顛舛百出。如文選陸機文賦。無類可歸。故別立論文一門。此書乃以荀卿禮智二賦。及揚雄太玄賦當之。其爲學歩。寧止壽陵餘子耶。曹植蝉賦。傅咸螢賦。入之鳥獸。而傅亮金燈草賦。不入草木。謝朓遊後園賦。不入遊覽。陸雲南征賦。不入紀行。陶濳桃花源詩入咏史。史記禮書班固律歷志入雜文。皆不可理解。又胡姫年十五一篇。本梁劉琨作。郭茂倩樂府詩集可考。而沿文翰類選之誤。以爲晉劉琨。莊忌本漢人。而誤以爲梁人。柏梁詩本聯句。而註曰六首。徐樂上書。本無標題。而名曰論土崩瓦解書。左傳呂相絕秦。本爲口語。而名曰絕秦書。史記自序中下大夫壺遂云云。本文中之一段。而刪除前後。名曰答壺問。隔數卷後又出太史公自序一篇。文心雕龍序志篇。本其第五十篇。而改名曰文心雕龍序。至於諸葛亮黃陵廟記之類。以贗文竄入。更無論矣。<br/>
</p></div></body>
</html>