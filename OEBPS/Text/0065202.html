<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十二 孝經類 孝經定本 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十二
<!--sf:-->孝經類
</font><h2>
<!--ti:-->孝經定本 一卷
</h2>
<!--ed:-->兩江總督採進本
<p>
<!--no:-->元吳澄撰。澄有易纂言。已著錄。此書以今文孝經爲本。仍從朱子刋誤之例。分列經傳。其經則合今文六章爲一章。其傳則依今文爲十二章。而改易其次序。至朱子所删一百七十二字。<span class="jiazhu">案朱子刊誤。凡删二百二十三字。中有句删其字者。此惟載所删之句。故止一百七十二字。</span>與古文閨門章二十四字。竝附錄於後。後有大德癸卯澄門人河南張恒跋。稱澄觀邢疏。而知古文之僞。觀朱子所論。知今文亦有可疑。因整齊諸說。附入己見。爲家塾課子之書。不欲傳之。未嘗示人云云。蓋心亦有所不安也。其謂漢初諸儒。始見此書。蓋未考魏文侯嘗爲作傳。見於蔡邕明堂論中。至其據許氏說文。所引古文孝經。仲尼居無閒字。知古文之仲尼閒居。爲劉炫所妄增。又據桓譚新論。稱古文千八百七十二字。與今文異者四百餘字。今劉炫本止有千八百七十字。多於今文八字。除增閨門一章二十四字外。與今文異字。僅二十餘字。則較司馬貞之攻古文。但泛稱文句鄙俗者。特有根據。所定篇第。雖多分裂舊文。而詮解簡明。亦秩然成理。朱子刋誤旣不可廢。則澄此書亦不能不存。蓋至是而孝經有二改本矣。<br/>
</p></div></body>
</html>