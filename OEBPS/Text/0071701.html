<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 諭語拾遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->諭語拾遺 一卷
</h2>
<!--ed:-->江蘇巡撫採進本
<p>
<!--no:-->宋蘇轍撰。轍有詩傳。已著錄。是書前有自序。稱少年爲論語略解。其兄軾謫黃州時撰論語說。取所解十之二三。大觀丁亥。閒居潁川。與其孫籀等講論語。因取軾說之未安者。重爲此書。軾書宋志作四卷。文獻通考作十卷。今未見傳本。莫詳孰是。其說亦不可復考。此書所補。凡二十七章。其以思無邪爲無思。以從心不踰矩爲無心。頗涉禪理。以苟志於仁矣無惡也。爲有愛而無惡。亦寃親平等之見。以朝聞道夕死可矣。爲雖死而不亂。尤去來自如之義。蓋眉山之學。本雜出於二氏故也。其顯駁軾說者凡三條。請討陳恆一章。軾以爲能克田氏。則三桓不治而自服。孔子欲借此以張公室。轍則以爲雖知其無益。而欲明君臣之義。子見南子。及齊人歸女樂二章。軾以爲靈公未受命者。故可。季桓子已受命者。故不可。轍則以爲諸侯之如衞靈公者多。不可盡去。齊閒孔子。魯君大夫已受其餌。孔子不去。則坐受其禍。泰伯至德一章。軾以爲泰伯不居其名。故亂不作。魯隱宋宣取其名。是以皆被其禍。轍則以爲魯之禍始於攝。宋之禍成於好戰。皆非讓之過。其說皆較軾爲長。他如以剛毅木訥。與巧言令色相證。以六蔽章之不好學。與入孝出弟章之學文互勘。亦頗有所發明。歷來著錄。今亦存備一家焉。<br/>
</p></div></body>
</html>