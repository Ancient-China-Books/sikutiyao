<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類存目 晉書別本 一百三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類存目
</font><h2>
<!--ti:-->晉書別本 一百三十卷
</h2>
<!--ed:-->浙江巡撫採進本
<p>
<!--no:-->明蔣之翹撰。之翹字楚穉。秀水人。朱彝尊靜志居詩話稱其嘗詳對晉書。鏤版以行。而嘉禾獻徵錄則又稱其有晉書註一百三十卷。此本又題作删補晉書。標目不同。今考之翹所作釋例。旣謂删定此書數十卷。質之陳繼儒。繼儒曰。此可爲晉書別本矣。曷以是顏之。且引孫盛作晉陽秋先寫別本之語爲證。是晉書別本。乃其定名也。唐修晉書。本據臧榮緒等舊史。而益以諸家小說。煩碎猥雜。及牴牾錯互之處。皆所不免。劉知幾史通古今正史篇。已極言其病。之翹因芟其宂複。正其遺闕。別爲此本。凡節原文者十之四。全删者十之二。正其舛誤者十之三。其文義漏略者。則據元經十六國春秋世說注華陽國志等書。各加潤色。而稍細書以別之。其事有異同。亦仿通鑑考異之例。詮註於下。雖體例不盡精核。然亦犂然有序。其閒失之過簡者。如職官志藝術傳則全删之。武十三王傳删其七。簡文四王傳删其二。四夷諸國删其十。甚至明穆皇后孫惠等傳。有關國是者。亦多所刊削。未免矯枉過直。又踵宋祁之說。汰去騈體詔令。而於他文。亦多評隲優劣。凡文選所已載者。卽不具錄。殊非史體。又首載列籍志。全用焦竑經籍志。年表全用鄭樵通志年譜。尤無謂也。<br/>
</p></div></body>
</html>