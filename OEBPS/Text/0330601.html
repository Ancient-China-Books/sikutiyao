<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 藏海居士集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十
<!--sf:-->別集類十
</font><h2>
<!--ti:-->藏海居士集 二卷
</h2>
<!--ed:-->永樂大典本
<p>
<!--no:-->案藏海居士集。散見永樂大典中。題宋吳可撰。可事蹟無考。亦不知何許人。考集中年月。當在宣和之末。其詩有一官老京師句。又有挂冠養拙之語。知其嘗官於汴京。復乞閒以去。又有往時家分寧。比年客臨汝。及避寇湘江外。依劉汝水㫄句。知其嘗居洪州。建炎以後。轉徙楚豫之閒。又可別有藏海詩話一卷。亦載永樂大典中。多與韓駒論詩之語。中有童德敏木筆詩一條。考容齋三筆。載臨川童德敏湖州題顏魯公祠堂詩一篇。其人與洪邁同時。則可乃北宋遺老。至乾道淳熙閒尚在也。集中所與酬答者。如王安中趙令畤米友仁諸人。亦多南北宋閒文士。元祐諸賢。風流未沫。故所存篇什無多。而大致淸警。與謝逸謝薖兄弟。氣格相近。特其集旣不傳。後之言宋詩者。遂不能知其姓氏。厲鶚宋詩紀事。搜羅至三千八百餘家。亦未之及。則其沈晦已久矣。今一一裒輯。析爲二卷。與詩話同著於錄。俾不致終就湮沒焉。<br/>
</p></body>
</html>