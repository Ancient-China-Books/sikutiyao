<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 四書人物考 四十卷 補考 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->四書人物考 四十卷
<!--ti:-->補考 八卷
</h2>
<!--ed:-->通行本
<p>
<!--no:-->明薛應旂撰。應旂字仲常。武進人。嘉靖乙未進士。官至陝西按察司副使。是編於四書所載人物。援引諸書。詳其事蹟。凡記三卷。傳三十七卷。記傳之末。各系以論贊。蓋仿宋王當春秋臣傳之體。中閒多採雜說。而不著所出。其自序有云。汎引雜證。雖嘗删次。而文章事行。苟有裨於問學治理者。或在所錄。固不敢過求其眞贋也。其得失固自知之矣。閒有附註。題閩朱㷆維盛撰。其言頗爲淺陋。續考八卷。題應旂元孫寀編。雜考四書名物。餖飣尤甚。明代儒生。以時文爲重。時文以四書爲重。遂有此類諸書。襞積割裂。以塗飾試官之耳目。斯亦經術之極弊。非惟程朱編定四書之時。不料其至此。卽元延祐用四書義。明洪武定三場法。亦不料其至此者矣。<br/>
</p></div></body>
</html>