<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 七國考 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->七國考 十四卷
</h2>
<!--ed:-->兩淮馬裕家藏本
<p>
<!--no:-->明董說撰。說有易發。已著錄。是編載秦齊楚趙韓魏燕七國制度。分職官食貨都邑宮室國名羣禮音樂器服雜記喪制兵制刑法災異瑣徵十四門。皆採掇諸書。以相佐證。略如會要之體。大致以戰國策史記爲本。而以諸子雜史補其遺闕。其所援引。如劉向列仙傳。張華感應類從志。子華子。符子。王嘉拾遺記之類。或文士之寓言。或小說之雜記。皆據爲典要。而月令所載太尉大酋之屬。註者明曰秦官。乃反遺漏。未免去取不倫。又旣以七國爲名。自應始自分晉以後。而秦之寺人。上引車鄰。楚之兩廣。遠徵左傳。則於斷限有乖。新序載魏王欲爲中天之臺。許琯諫止。未必實有其事。卽有之。亦議而未行。而魏宮室門中。乃出一中天臺。莊子載無盛鶴列於麗譙。蓋城闕之通名。非魏所獨有。乃於魏宮室中。標一目曰麗譙。琴操載韓殺聶政之父。乃古來之常制。非韓所剏。乃於韓刑法中。標一目曰殺。亦嫌於苟盈卷帙。至於秦水心劍事。本見續齊諧記。乃云白帖。秦舍晉侯於靈臺。夲見左傳。乃云列女傳。亦往往不得其出典。觀其前後無序跋。而齊職官門。註封君后妃附。乃祗有封君。而無后妃。殆說未成之稾。偶爲後人傳錄歟。然春秋以前之制度。有經傳可稽。秦漢以下之故事。有史志可考。惟七雄云擾。策士縱橫。中閒一二百年。典章制作。實蕩然不可復徵。說能參考諸書。排比鉤貫。尚一一各得其崖略。俾考古者有徵焉。雖閒傷蕪漫。固不妨過而存之矣。<br/>
</p></body>
</html>