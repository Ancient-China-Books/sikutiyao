<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周禮傳 十卷 圖說 二卷 翼傳 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮傳 十卷
<!--ti:-->圖說 二卷
<!--ti:-->翼傳 二卷
</h2>
<!--ed:-->浙江范懋柱家天一閣藏本
<p>
<!--no:-->明王應電撰。應電字昭明。崑山人。嘉靖中遭倭亂避居江西。遂終於泰和。受業魏校之門。其書中稱師云者。卽述校語。故明史儒林傳。卽附之校傳後焉。史稱應電篤好周禮。謂周禮自宋以後。胡宏季本。各著書指摘其瑕釁。至數十萬言。俞壽翁吳澄。則以爲冬官不亡。雜見於五官中。而更次之。近世何喬新陳鳳梧舒芬。亦各以己意更定。然此皆諸儒之周禮也。乃覃研十數載。先求聖人之心。溯斯禮之源。次考天象之文。原設官之意。惟五官離合之故。見綱維統體之極。因顯以探微。因細以繹大。成周禮傳詁數十卷云云。蓋應電於周禮之學。用力頗深。此三書雖各爲卷帙。實相輔而行。核其大致。亦瑕瑜互見。其傳十卷。黜考工記不錄。猶曰專解古經。至割裂序官之文。凡同職相統者。使區分部居。各以類從。則頗嫌竄亂。然論說頗爲醇正。雖略於考證。而義理多所發明。其圖說二卷。用以稽考傳義。中如職方氏九州之類。有圖無說。又有如女官女奚女奴諸辨。有說無圖。上卷明堂表一篇。亦有錄無書。蓋原本所闕。下卷闕井邑邱甸諸圖。則別見翼傳。故不複載也。所說閒有舛誤者。如謂社卽地祇。夏至有事於方澤。乃祭大社。考春官司服希冕以祀社稷。五祀序於毳冕以祀四望山川之下。故鄭康成酒正注。列社稷於小祭。其說本明。應電以當地祇大祭。殊於經義有乖。至謂明堂卽王之六寢。宗祀文王以配上帝。不得於王之寢地。當在南郊。與郊天同。迎尸則於明堂。又謂郊天迎尸。亦當於明堂。考通典載南郊去國五十里。明堂在國三里之外。七里之內。則相距凡四十餘里。安有祭時迎尸。遠在四十里外者。周禮掌次。凡祭祀張尸次。蓋尸幄。切近壝宮。迎尸卽於此幄。應電未核注疏。故有此譌。他如圖南郊於朝日之前。旣從其序。而圖祈穀於迎暑之後。又頗顛舛。然其自序。謂舊周禮圖。冕服則類爲男女之形。而章服仍不明。井邑則類爲大方隔。而溝洫仍不分。則亦頗有所訂正。今姑與其傳竝存。以備一家之說。其翼傳二卷。凡分七篇。上卷曰冬官補義。曰天王會通。曰學周禮法。曰治地事宜。下卷曰握奇經傳。曰非周禮辨。曰經傳正譌。其冬官補義。擬補土司空工師梓人器府四瀆匠人壘壁氏巡方考工準人嗇夫柱下史左史右史水泉魚政鹽法豕人十八官。未免意爲揣測。其天王會通。以天官書所列諸星。分配諸官。以爲王者憲天而出治。亦多涉附會。其學周禮法。論周禮有必不可復者。及後人假仿之妄。舊注解釋之謬。改聲改字之非。與細物爲自古相傳之遺。官事有兼涉不擾之法。皆爲有見。餘則多錄舊文。其治地事宜。直欲復井田之制。殊失之迂。其握奇經傳。雜參以後世之法。亦失之駁。其非周禮辨。駁正諸家。尚爲明析。其經傳正譌。則於周禮以外。兼涉羣經。非惟以篆改隷。併欲以籀改篆。則拾其師魏校六書精蘊之說。而不知其流於詭誕矣。大抵三書之中。多參臆說。不盡可從。以周禮儀禮。至明幾爲絕學。故取長棄短。略採數家。以姑備一朝之經術。所謂不得已而思其次也。三書凡十四卷。明史作數十卷。蓋約舉之詞。朱彝尊經義考。惟載傳十卷。圖說二卷。學周禮法一卷。非周禮辨一卷。而不載翼傳之名。頗爲疎漏。又所引黃虞稷語。乃翼傳之解題。而繫之周禮傳下。亦爲舛誤。豈偶然疎略。未及檢其全書歟。<br/>
</p></div></body>
</html>