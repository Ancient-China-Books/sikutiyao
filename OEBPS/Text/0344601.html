<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 梅巖文集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->梅巖文集 十卷
</h2>
<!--ed:-->兩江總督採進本
<p>
<!--no:-->宋胡次焱撰。次焱字濟鼎。號梅巖。晚號餘學。其始祖本唐宗室。五代時育於胡氏。因冒姓胡。婺源人。咸淳四年進士。官貴池縣尉。德祐元年。元兵至貴池。元師張林以城降。次焱奉母遁歸。教授鄕里以終。集中有媒嫠問答詩。所謂井底水不波。山頭石不遷。什襲藏破鏡。他年會黃泉者。所以自寓其志也。其詩文本未編集。故藏書家多不著錄。此本乃明嘉靖中。其族孫璉蒐輯而成。璉甥潘滋校刊之。竝爲之序。凡賦詩雜文八卷。冠以雪梅賦。蓋著其素心。九卷以下。皆附錄同時贈答往來之作。目錄所載。往往與集中詩文不相應。則編次之疎也。次焱在宋元作者之中。尚未能自闢門戶。而其人有陶潛栗里之風。故是集至今猶傳。集中有贅箋唐詩絕句序。稱疊翁註章澗二泉先生選唐絕句。次焱復爲贅箋。疊翁者謝枋得。章泉者趙蕃。澗泉者韓淲也。其書不傳。無由驗其工拙。然亦足見次焱研心詩學。非苟作者矣。<br/>
</p></div></body>
</html>