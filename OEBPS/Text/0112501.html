<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->衍聖公孔昭煥家藏本

<div id="text"><font size="-1">
<!--fi:-->史部七
<!--sf:-->雜史類
</font><h2>
<!--ti:-->國語補音 三卷
</h2><p>
<!--no:-->唐人舊本。宋宋庠補葺。庠字公序。安陸人。徙居雍邱。天聖二年進士第一。歷官檢校太尉平章事。樞密使。封莒國公。以司空致仕。諡文憲。事蹟具宋史本傳。自漢以來。注國語者。凡賈逵王肅虞翻唐固韋昭孔晁六家。然皆無音。宋時相傳有音一卷。不著名氏。庠以其中鄯州字推之。知出唐人。然簡略殊甚。乃采經典釋文。及說文集韻等書。補成此編。觀目錄前列二十一篇之名。詳注諸本標題之異同。後列補音三卷。夾注其下。曰庠自撰。附於末。知其初本附韋昭注。後後人以昭注世多傳本。遂鈔出別行。明人刊本。又散附各句之下。閒多脫誤。蓋非其舊。此本猶從宋本錄出。其例存唐人舊音於前。舊音所遺。及但用直音。而闕反切者。隨字增入。皆以補注二字別之。其釋正文者。大書其字。夾注其音。其釋韋昭注者。亦大書其字。而冠以注字爲別。較陸德明經典釋文。以朱墨分別經注。輾轉傳寫。遂至混合爲一者。頗便省覽。自記稱舊本參差不一。最後得其同年宋緘本。大體爲詳。因取公私書十五六本。與參互考正。以定是編。其辨證最爲詳核。惜其前二十一卷全佚。僅存此音也。又庠此音。實全收唐人舊本。而附益其說。故謂之補。諸家著錄。惟署庠名。殊爲失考。今仍標唐人於前。以存其實焉。
</p><br/></div></body></html>