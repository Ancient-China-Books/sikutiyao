<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 欽定千叟宴詩 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->欽定千叟宴詩 三十六卷
</h2>
<p>
<!--no:-->乾隆五十五年奉敕編。洪惟我皇上斟元陳樞。體乾行健。會歸有極。德合無疆。曼壽延洪。固預卜億萬斯年。康強逢吉。而品彙含生。得沐盛朝之涵育。亦旉與盛長。百昌蕃秀。煕煕然弗異華胥。在廷紱佩。旣多符君奭之銘。卽蔀屋茅簷。歳以百齡蒙賜者。春官之籍。亦縷指不能殫數。豈但東都耆舊。僅有潞公。晉邑老人。惟傳絳縣而已哉。斯誠太平至治之徵也。昔我聖祖仁皇帝。以海甸承平。咸登仁壽。曾以康煕壬寅。詔開嘉宴。以千叟爲名。我皇上揚烈覲光。克繩祖武。歳乙巳正月六日。親臨賜宴。式繼前規。一時龐眉皓首。扶鳩杖。瞻龍顏者。計三千餘人。仍以千叟賜名。擧成數也。亦循舊典也。燕飲歡洽。錫賚便蕃。睿藻先頒。頌聲競作。儒臣排次成編。凡得三十六卷。旣恭呈御覽。剞劂頒行。謹恭錄入四庫全書。以昭久道化成之盛美。夫草木滋榮。根柢盤深。人知草木之滋生。不知天之功也。川嶽流峙。亙古貞固。人知川嶽之流峙。不知天之力也。然則四海恬煕。高年耆耉。非臣民之自能壽。惟皇上之深仁厚澤。培養而致此壽。此臣等所以拜手稽首。爲聖人頌也。抑德侔天地者。壽亦必符於天地。臣等能勿拜手稽首。爲聖人祝哉。<br/>
</p></div></body>
</html>