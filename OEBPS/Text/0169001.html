<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十六 職官類存目 續宋宰輔編年錄 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十六
<!--sf:-->職官類存目
</font><h2>
<!--ti:-->續宋宰輔編年錄 二十六卷
</h2>
<!--ed:-->安徽巡撫採進本
<p>
<!--no:-->明呂邦燿撰。邦燿字元韜。錦衣衛籍。順天人。萬歷辛丑進士。官至通政司右參議。邦燿旣刊行宋徐自明宰輔編年錄。復作是編以續之。起寧宗嘉定九年。終衛王昺祥興二年。其體例皆仿原書。而詳略失宜。遠不及自明之精核。蓋此書大旨。在紀拜罷歲月。以備考證。至其人行事本末。則史家自在專傳。原無庸複引繁稱。自明於每人略述梗概。最爲得體。邦燿乃幷朝廷之事。廣爲摭錄。正史以外。竝據諸說以附益之。泛濫殊甚。又自明每人具載命官。及罷免制詞。足徵一朝典故。嘉定以後。雖無專書可考。而見於南宋文集者。尚有流傳。邦燿不能蒐輯增補。而反斥其有無不足重輕。尤爲寡識。至如元順帝爲瀛國公子。不獨說本荒唐。亦與宰輔編年全無關涉。乃亦累牘連篇。詞繁不殺。眞可謂漫無體要者矣。<br/>
</p></body>
</html>