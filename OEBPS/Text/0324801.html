<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 畫墁集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->畫墁集 八卷
</h2>
<!--ed:-->永樂大典本
<p>
<!--no:-->宋張舜民撰。舜民有畫墁錄。已著錄。舜民爲人忠厚質直。慷慨喜論事。葉夢得巖下放言。稱其尚氣節而不爲名。北宋人物中殆難多數。其初從高遵裕西征靈夏。無功而還。舜民作詩。有靈州城下千枝柳。總被官軍斫作薪。及白骨似沙沙似雪。將軍休上望鄉臺之句。爲轉運判官李蔡所奏。謫監彬州酒稅。其後起爲臺官。浸至通顯。而議論雄邁。氣不少衰。崇寧初。又以謝表譏謗坐貶晁公武稱其文豪縱有理致。最刻意於詩。晚作樂府百餘篇。自序云。年踰耳順。方敢言詩。百世之後。必有知音者。其自矜重如此。周紫芝太倉稊米集。有書舜民集後一篇。稱世所歌東坡南遷詞。回首夕陽紅盡處。應是長安二語。乃舜民過岳陽樓作。又舜民題庾樓詩。有萬里秋風吟鬢髮。百年人事倚欄干之句。世或載之東坡集中。蓋由其筆意豪健。與蘇軾相近。故後人不能辨別。往往誤入軾集也。文獻通考。載舜民畫墁集一百卷。奏議十卷。周紫芝謂政和七八年閒。京師鬻書者。忽印是集。售者至塡塞衢巷。事喧復禁如初。而南渡後又有臨川雕本浮休全集。蓋其著作在當日極爲世重。而自明以來。久佚不傳。惟永樂大典尚閒載之。計其篇什。雖不及什之一二。然零璣斷璧。倍覺可珍。謹蒐輯排比。釐爲八卷。用存崖略。其郴行錄。乃謫臨酒稅時紀行之書。體例頗與歐陽修于役志相似。於山川古蹟。往往足資考證。今亦並附集末焉。<br/>
</p></div></body>
</html>