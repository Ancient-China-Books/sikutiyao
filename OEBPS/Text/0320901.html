<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 金氏文集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->金氏文集 二卷
</h2>
<!--ed:-->永樂大典本
<p>
<!--no:-->宋金君卿撰。君卿字正叔。浮梁人。江西通志。載君卿登慶曆進士。累官知臨川權江西提刑。人爲度支郎中。洪邁夷堅志。載君卿讀書浮梁山一條。稱其策高科歷郡守部使者積伐至度支郎中。與通志相合。然亦不詳其事蹟。考曾鞏元豐類稾。有衞尉寺丞致仕金君墓誌銘一篇。乃爲君卿父溫叟而作。稱溫叟四子。君著君佐君卿君佑皆舉進士。君卿以皇祐二年官祕書丞。五年官太常博士。得以褒崇其親。其敍述頗詳。又稱君卿方以材自起於賤貧。欲以其所爲爲天下。慨然有志。則其人亦非碌碌者也。宋史藝文志。載金君卿集十卷。江西通志作十五卷。考永樂大典。載是集有富臨原序一篇。稱臨川江明仲求遺稾編成十五卷。號金氏文集。則宋志稱十卷者誤矣。原本久佚。今掇拾永樂大典所載。僅得十之一二。然北宋文集。傳者日稀。此本尤世所罕見。殘珪碎璧。彌少彌珍。謹以類編次。分爲上下二卷。集中所作。有文彥博韓琦生日詩。范仲淹移鎮杭州次韻詩。和歐陽修潁州西湖及芍藥二詩。是君卿所與遊者。皆一代端人正士。故詩文皆淸醇雅飭。猶有古風。陳災事貢舉諸疏。剴切詳明。尤爲有裨世用。又如和介甫寄安豐張公儀一首。卽用臨川集中安豐張令修芍陂之韻。而據君卿詩。知張字爲公儀。爲李壁註所未引。又和曾子固直言謫官者一首。檢元豐類稾。無其原唱。知此篇爲鞏所自删。亦均可互資考證。富臨序稱君卿長於易。嘗著易說易箋。今竝不存。獨有傳易之家一篇。具載傳授本末。疑卽易說前所載之敍錄。今旣無可考。姑竝附於集末焉。<br/>
</p></div></body>
</html>