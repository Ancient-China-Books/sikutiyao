<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 投轄錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->投轄錄 一卷
</h2>
<!--ed:-->內府藏本
<p>
<!--no:-->宋王明淸撰。是書乃其晚年所作。見於書錄解題者一卷。與此本相同。其以投轄爲名者。陳振孫謂所記皆奇聞軼事。客所樂聽。不待投轄而畱也。所列凡四十四事。大都掇拾叢碎。隨筆登載。不能及揮麈錄之援據賅洽。有資考證。然故家文獻。所言多信而有徵。在小說家中。猶爲不失之荒誕者。惟第六條之首。原闕四行。乃傳寫者所脫佚。今已不可考矣。書中於每條之下。多註所聞之人。今考其江彥文一條。下註聞之陸務觀。任藎臣虹縣良家子二條。下註聞之僧祖秀。祖秀乃宣和舊人。卽作艮岳記者。明淸猶及見之。而又下見陸游。其稱己未歲金人歸我河南地者。爲高宗紹興九年。又稱甲戌歲者。乃寧宗嘉定七年。則明淸之老壽。可以概見。宐其於軼聞舊事。多所諳悉也。<br/>
</p></div></body>
</html>