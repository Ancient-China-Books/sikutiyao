<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部三
<!--sf:-->別集類三
</font><h2>
<!--ti:-->李元賓文編 三卷
<!--ti:-->外編 二卷
</h2><p>
<!--no:-->唐李觀撰。觀字元賓。趙州贊皇人。李華之從子也。貞元八年登進士第。九年復中博學宏詞科。官至太子校書郞。年二十九卒。事蹟具新唐書文藝傳李華傳內。韓愈爲誌其墓。文載昌黎集中。是集前三卷爲大順元年給事中陸希聲所編。希聲自爲之序。後爲外編二卷。題曰蜀人趙昻編。希聲後至宰相。昻則未詳仕履。晁公武讀書志。稱昻所編凡十四篇。此本闕帖經日上王侍御書一篇。又時時有闕句闕字。蓋輾轉傳寫。脫佚久矣。觀與韓愈歐陽詹爲同年。竝以古文相砥礪其後愈文雄視百世。而二人之集。寥寥僅存。論者以元賓蚤世。其文未極。退之窮老不休。故能獨擅其名。希聲之序。則謂文以理爲本。而詞質在所尚。元賓尚於詞。故詞勝於理。退之尚於質。故理勝其詞。退之雖窮老不休。終不能爲元賓之詞。假使元賓後退之死。亦不及退之之質。今觀其文。大抵琱琢艱深。或格格不能自達其意。殆與劉蛻孫樵。同爲一格。而鎔鍊之功或不及。則不幸蚤凋。未卒其業之故也。然則當時之論。以較蛻樵則可。以較於愈則不及。希聲之序爲有見。宜不以論者爲然也。顧當琱章繪句之時。方競以駢偶鬭工巧。而觀乃從事古文。以與愈相左右。雖所造不及愈。固非餘子所及。王士禎池北偶談。詆其與孟簡吏部奚員外諸書。如醉人使酒罵坐。抑之未免稍過矣。惟希聲之序。稱其文不古不今。卓然自作一體。品題頗當。今併錄之。以弁於篇首焉。
</p><br/></div></body></html>