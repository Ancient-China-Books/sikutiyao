<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋經筌 十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋經筌 十六卷
</h2>
<!--ed:-->湖北巡撫採進本
<p>
<!--no:-->宋趙鵬飛撰。鵬飛字企明。號木訥。綿州人。其意以說經者拘泥三傳。各護師說。多失聖人本旨。故爲此書。主於據經解經。其自序曰。學者當以無傳明春秋。不可以有傳求春秋。無傳以前。其旨安在。當默與心會矣。又曰三傳固不足據。然公吾心而評之。亦有時得聖意者。夫三傳去古未遠。學有所受。其閒經師衍說。漸失本意者。固亦有之。然必一舉而刊除。則春秋所書之人。無以核其事。所書之事。無以核其人。卽以開卷一兩事論之。元年春王正月。不書卽位。其失在夫婦嫡庶之閒。苟無傳文。雖有窮理格物之儒。殫畢生之力。據經文而沈思之。不能知聲子仲子事也。鄭伯克段於鄢。不言段爲何人。其失在母子兄弟之際。苟無傳文。雖有窮理格物之儒。殫畢生之力。據經文而沈思之。亦不能知爲武姜子莊公弟也。然則舍傳言經。談何容易。啖助趙匡。攻駁三傳。已開異說之萌。至孫復而全棄舊文。遂貽春秋家無窮之弊。蔡絛鐵圍山叢談。載鹿谿生黃沇之說曰。今時爲春秋者。不探聖人之志。逐傳則論魯三桓鄭七穆。窮經則會計書甲子者若干。書侵書伐凡幾云云。沇從學於陳瓘黃庭堅。其授受尚有淵源。而持論業已如此。蓋皆沿復之說也。鵬飛此書。亦復之流派。其最陋者。至謂經書成風。不知爲莊公之妾。僖公之妾。付之闕疑。張尚瑗三傳折諸。譏其臆解談經。不知左氏有成風事季友而屬僖公之事。不值一噱。頗爲切中其病。然復好持苛論。鵬飛則頗欲原情。其平允之處。亦不可廢。寸有所長。存備一說可矣。<br/>
</p></div></body>
</html>