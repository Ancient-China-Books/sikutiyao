<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部十六
<!--sf:-->別集類十六
</font><h2>
<!--ti:-->方壺存稿 八卷
</h2><p>
<!--no:-->宋汪莘撰。莘字叔耕。休寧人。嘉定閒以布衣上封事不用。退而築室柳溪之上。囿以方渠。自號方壺居士。與朱子頗相善。然集首辭晦菴朱侍講書。反覆以調和兩宮責望朱子。至稱建明稍緩。非特不能爲天下學道者之地。亦不能爲後世學道者之地。其言剴切耿直。相規以善。非依草附木。苟邀獎借者比。朱子答書。今佚不傳。而集中別有與莘兩書。其一書頗以好論說喜文章爲戒。亦深以道義相切劘。或病其前書太直歟。是編第一卷爲書辨序說頌。第二爲賦歌行。第三卷至第七卷爲古今體詩。第八卷爲詩餘。附錄李以申所撰傳。及交游往來書。前有程珌孫嶸叟王應麟三序。後有宇文十朋史唐卿劉次臯汪循四跋。考所附徐誼書。稱移牒州縣。使書吏錄其著述。劉次臯跋。又稱莘出示詩稿三編。則莘本有自編之集。字文十朋跋。稱曰柳塘集。蓋其初名也。汪循跋。乃稱先生著述多不存。存者此耳。故謂之存稿。裔孫燦尚和孝海輯而傳之。則此本爲燦等所重編。非其舊矣。觀孫嶸叟序。作於咸淳辛未。已稱所上三疏不可見。則循跋所謂著述多不存者信也。集中諸文。皆排宕有奇氣。詩源出李白。而天姿高秀不及之。故往往落盧仝蹊徑。雖非中聲。要亦不俗。詩餘前有自序。稱所愛者蘇軾朱希眞辛棄疾三人。謂之詞家三變。故所作稍近麤豪。其中水調歌頭二首。至以持志存心爲題。則自有詩餘。從無此例。苟欲講學。何不竟作語錄乎。
</p><br/></div></body></html>