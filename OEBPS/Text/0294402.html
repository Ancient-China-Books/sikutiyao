<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->搜神記 二十卷
</h2><p>
<!--no:-->舊本題晉干寶撰。寶字令升。新蔡人。元帝時以著作郞領國史。遷散騎常侍。事蹟具晉書本傳。史稱寶感父婢再生事。遂撰集古今靈異神祇人物變化爲此書。其自序一篇。亦載於傳內。隋志新舊唐志。俱著錄三十卷。宋志作搜神總記十卷。亦云寶撰。崇文總目則云。搜神總記十卷。不著撰人名氏。或云干寶撰。非也。（案此條見玉海）此本爲胡震亨祕册彙函所刻。後以其版歸毛晉。編入津逮祕書者。考太平廣記所引。一一與此本相同。以古書所引證之。裴松之三國志註。魏志明帝紀。引其柳谷石一條。齊王芳紀。引其火浣布一條。蜀志糜竺傳。引其婦人寄載一條。吳志孫策傳。引其于吉一條。吳夫人傳。引其夢月一條。朱夫人傳。引其朱主一條。皆具在此本中。劉孝標世說新語註。引其盧充金盌一條。劉昭續漢志註。五行志。荊州童謠條下。引其華容女子一條。建安四年武陵充縣女子重生條下。引其李娥一條。桓帝延熹七年條下。引其大蛇見德陽殿一條。郡國志馬邑條下。引其秦人築城一條。故道條下。引其旄頭騎一條。李善註王粲贈文叔良詩。引其文穎字叔良一條。註思元賦。引其張車子一條。註鮑照擬古詩。引其太康帕頭一條。劉知幾史通。引其王喬飛舄一條。亦皆具在此本中。似乎此本卽寶原書。惟太平寰宇記靑陵臺條下。引其韓憑化蛺蝶一條。此本乃作化鴛鴦。郭忠恕偑觿上篇。稱干寶搜神記以琵琶爲頻婆。此本吳赤烏三年。豫章民楊度一條。凡三見琵琶字。安陽城南亭一條。亦有琵琶字。均不作頻婆。又續漢志註。地理志緱氏條下。引其延壽亭一條。巴郡條下。引其澤中有龍鳴鼓則雨一條。五行志建安七年醴陵山鳴條下。引其論山鳴一條。李善蜀都賦註。引其澹臺子羽一條。陸機皇太子宴元圃詩。引其程猗說石圖一條。此本亦皆無之。至於六卷七卷。全錄兩漢書五行志。司馬彪雖在寶前。續漢書寶應及見。似決無連篇鈔錄。一字不更之理。殊爲可疑。然其書敍事多古雅。而書中諸論。亦非六朝人不能作。與他僞書不同。疑其卽諸書所引。綴合殘文。傳以他說。亦與博物志述異記等。但輯二書者。耳目隘陋。故罅漏百出。輯此書者。則多見古籍。頗明體例。故其文斐然可觀。非細核之。不能辨耳。觀書中謝尚無子一條。太平廣記三百二十二卷引之。註曰。出誌怪錄。是則捃拾之明證。胡震亨跋。但稱謝尚爲鎮西將軍。在穆帝永和中。寶此書嘗示劉惔。惔卒於明帝大寧中。則書在尚加鎮西將軍之前二十餘年。疑爲後人所附益。猶未考此條之非本書也。胡應麟甲乙剩言曰。姚叔祥見余家藏書目。中有干寶搜神記。大駭曰。果有是書乎。余應之曰。此不過從法苑御覽藝文初學書鈔諸書中錄出耳。豈從金函石匱幽巖土窟掘得耶。大抵後出異書。皆此類也。斯言允矣。
</p><br/></div></body></html>