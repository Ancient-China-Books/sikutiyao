<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 運甓漫稾 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->運甓漫稾 七卷
</h2>
<!--ed:-->浙江巡撫採進本
<p>
<!--no:-->明李昌祺撰。昌祺名禎。以字行。廬陵人。永樂甲申進士。選庶吉士。授禮部郞中。（案明初六科。皆有庶吉士。不止翰林有之。故得以直授郞中。）歷官廣西河南左布政使。事蹟具明史本傳。是編皆古近體詩竝詩餘。乃天順三年吉安教授鄭綱所編。史稱昌祺預修永樂大典。凡僻書疑事。人多就質。其詩淸新華贍。音節自然。陳循序。稱其本之以理。充之以氣。故雅淡淸麗。宏偉新奇無不該備。不必遠較於古。就今而論。千百之中。不過數輩。曹安讕言長語。極推其題文丞相研一首。朱彝尊靜志居詩話。亦謂李禎詩務謝朝華。力啓夕秀。取材結體。頗與段柯古相似。蓋由其一變綺靡纖巧之習。而以流逸出之。故別饒鮮潤。迥異庸蕪。鄭瑗井觀瑣言。乃曰李布政昌祺。人多稱其剛毅不撓。嘗觀其運甓詩稾。浮豔太逞。不類莊人雅士所爲。所謂棖也慾。焉得剛云云。是梅花一賦。足累宋璟之生平矣。執文章正宗一編。以進退古今之作者。不亦隘乎。惟其中騶虞歌汴城閱武諸篇。或稍傷俚俗。然論一篇之詩當字銖句兩而求之。論一家之詩。則當統觀其全局。不以一二章定工拙也。<br/>
</p></div></body>
</html>