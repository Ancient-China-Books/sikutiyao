<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 建康實錄 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->建康實錄 二十卷
</h2>
<!--ed:-->江蘇巡撫採進本
<p>
<!--no:-->唐許嵩撰。嵩自署曰高陽。蓋其郡望。其始末則不可考。書中備記六朝事迹。起吳大帝。迄陳後主。凡四百年。而以後梁附之。六朝皆都建康。故以爲名。其積算年數。迄唐至德元年丙申而止。則肅宗時人也。前有自序。謂今質正傳。旁採遺文。具君臣行事。事有詳簡。文有機要。不必備擧。若土地山川城池宮苑。各明處所。用存古蹟。其異事別聞。辭不相屬。則皆註記。以益見知。使周覽而不煩。約而無失云云。蓋其義例主於類敍興廢大端。編年紀事。而尤加意於古蹟。其閒如晉以前諸臣事實。皆用實錄之體。附載於薨卒條下。而宋以後復沿本史之例。各爲立傳。爲例未免不純。又往往一事而重複牴牾。至於名號稱謂。略似世說新語。隨意標目。漫無一定。於史法尤乖。然引據廣博。多出正史之外。唐以來考六朝遺事者。多援以爲徵。如張彥遠歷代名畫記。引以證曹不興顧愷之陸探微畫品。鄭文寶南唐近事。引以證元武湖。劉羲仲通鑑問疑。載宋書高祖紀景平二年書日食舛誤。劉恕修長編。定日食在是年二月癸巳朔。皆取此書爲據。又陳後主時。覆舟山及蔣山松柏。常出木醴。俗呼雀餳之類。陳書遺漏不載。王鞏甲申雜錄亦取此書爲據。謝尚謂蔡謨讀爾雅不熟。幾爲勸學死。<span class="jiazhu">案勸學荀子第一篇。蟹有六跪二螯。卽是篇之語。</span>晉書誤作勤學。姚寬西溪叢語亦據此書駁正。又裴子野宋略。當時所稱良史。沈約自以爲不及者。今已不傳。資治通鑑載有論贊數條。亦多首尾不具。而是書於劉宋一代。全據爲藍本。並子野論贊之詞。尚存什一。是亦好古者所宜參證矣。新唐書志載入雜史類。蓋見所載非一代之事。又不立紀傳之名。尚爲近理。郡齋讀書志載入實錄類。已不免循名失實。馬端臨經籍考載入起居注類。則乖舛彌甚。至鄭樵藝文略編年一類。本案代分編。乃以此書系諸劉宋之下。與宋春秋宋紀並列。尤爲紕繆。今考所載。惟吳爲僭國。然三國志已列正史。故隸之於別史類焉。<br/>
</p></div></body>
</html>