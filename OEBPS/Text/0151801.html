<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 石柱記箋釋 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->石柱記箋釋 五卷
</h2>
<!--ed:-->浙江巡撫採進本
<p>
<!--no:-->國朝鄭元慶撰。元慶字芷畦。歸安人。吳興山水淸佳。自六朝以來。稱東南名郡。自唐時刻有石柱記。樹之杼山。載其山川陵墓古蹟古器甚詳。迨傳世旣久。歲月名字。遂漫漶不可考。歐陽修作集古錄。以爲筆畫奇偉。非顏眞卿不能書。孫覺知湖州。聚境内碑碣。築墨妙亭貯之。凡三十二通。石柱記亦居其一。後人因府治卑溼。墨妙亭諸石。盡取以塡淤泥。而石柱記遂淪沒不復見。康熙辛巳。元慶重修府志旣成。復訪得宋槧石柱記。爲世所罕覯。惟湖州五縣。原本祇載其三。秀水朱彝尊。乃依仿體例。摭德淸武康二縣事蹟。輯而補之。元慶採掇諸書。爲之註釋。其徵據考證。頗爲贍博。雖於一郡之勝。尚未能包括無餘。而軼典遺詞。其梗概亦已略具。固亦徵文考獻者。所不廢矣。<br/>
</p></body>
</html>