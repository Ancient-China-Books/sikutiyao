<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 東牟集 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部九
<!--sf:-->別集類九
</font><h2>
<!--ti:-->東牟集 十四卷
</h2>
<!--ed:-->永樂大典本
<p>
<!--no:-->宋王洋撰。洋字元渤。山陽人。以省試第二名。中宣和六年甲科。紹興初。累官起居舍人。知制誥。直徽猷閣。歷典三郡。其事蹟不見於宋史。惟周必大所作集序。略紀其行履大槩。嘉定山陽志。中有洋小傳。亦皆採必大序中語。不能有所增益。今考韓淲澗泉日記。稱洋在信州城。居有荷花水木之趣。因號王南池闢宴坐一室。號半僧寮。淸貧。衣食窶甚。善詩篇云云。江西通志。亦稱洋僑寓上饒。與曾幾相唱和。以二書所載。與集序參考之。蓋亦南渡之淸流也。集爲其子昌祖所編。宋史藝文志。列其目爲二十九卷。而必大原序。實作三十卷。則宋史爲誤。自明以來。世罕傳本。選錄宋詩者。多未之及。獨永樂大典各韻中。散見頗多。謹採掇編訂。得古今體詩七百首。雜文三百五十餘首。其詩極意鏤刻。往往兀奡自喜。頗不爲邊幅所拘。文章以溫雅見長。所撰內外制詞。尤有典則。蓋洋生當北宋之季。猶及覩前輩典型。故其所作。雖未能上追古人。而蟬蛻於流俗之中。則翛然遠矣。洪邁容齋三筆。載洋題餘干縣琵琶洲詩云。塞外風煙能記否。天涯淪落自心知。眼中風物參差是。只欠江州司馬詩。當時稱爲佳句。而永樂大典內已佚不收。又澗泉日記。極賞洋爲李彭老的所作養源齋記。檢永樂大典。亦無此篇。則其他殘闕。當復不少矣。今姑就其尚存者。分類排纂。析爲十四卷。以著其槩。其周必大序。亦仍冠之於首焉。<br/>
</p></body>
</html>