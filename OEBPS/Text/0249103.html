<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 困學紀聞 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->困學紀聞 二十卷
</h2>
<!--ed:-->通行本
<p>
<!--no:-->宋王應麟撰。應麟有周易鄭康成註。已著錄。是編乃其劄記考證之文。凡說經八卷。天道地理諸子二卷。考史六卷。評詩文三卷。雜識一卷。卷首有自敍云。幼承義方。晚遇艱屯。炳燭之明。用志不分云云。蓋亦成於入元之後也。應麟博洽多聞。在宋代罕其倫比。雖淵源亦出朱子。然書中辨正朱子語誤數條。如論語註不舍晝夜。舍字之音。孟子註曹交曹君之弟。及謂大戴禮爲鄭康成註之類。皆考證是非。不相阿附。不肯如元胡炳文諸人堅持門戶。亦不至如明楊愼陳耀文國朝毛奇齡諸人肆相攻擊。蓋學問旣深。意氣自平。能知漢唐諸儒。本本原原。具有根柢。未可妄詆以空言。又能知洛閩諸儒。亦非全無心得。未可概視爲弇陋。故能兼收並取。絕無黨同伐異之私。所考率切實可據。良有由也。元時嘗有刻本。牟應龍袁桷各爲之序。卷端題語。尚鉤摹應麟手書。藏弆之家。以爲珍笈。此本乃國朝閻若璩何焯所校。各有評註。多足與應麟之說相發明。今仍從刊本。附於各條之下。以相參證。若璩考證之功。十倍於焯。然若璩不薄視應麟。焯則動以詞科之學輕相詬厲。考應麟博極羣書。著述至六百餘卷。焯所聞見。恐未能望其津涯。未免輕於立論。是卽卽不及若璩之一徵。以其拾遺補罅。一知半解。亦或可採。故仍並存之。不加芟薙焉。<br/>
</p></div></body>
</html>