<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 老學菴筆記 十卷 續筆記 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->老學菴筆記 十卷
<!--ti:-->續筆記 二卷
</h2>
<!--ed:-->江蘇巡撫採進本
<p>
<!--no:-->宋陸游撰。游有入蜀記。已著錄。案宋史藝文志雜史類中載陸游老學菴筆記一卷。陳振孫書錄解題作十卷。與此本合。宋史蓋傳刻之誤。續筆記二卷。陳氏不著於錄。疑當時偶未見也。振孫稱其生識前輩。年及耄期。所記見聞。殊有可觀。文獻通考列之小說家中。今檢所記。如楊戩爲蝦蟆精。錢遜叔落水神救之類。近怪異者。僅一兩條。鮮于廣題逸居集。曾純甫對蕭鷓巴之類。雜諧戲者。亦不過七八事。共餘則軼聞舊典。往往足備考證。惟以其祖陸佃。爲王安石客。所作埤雅。多引字說。故於字說無貶詞。於安石亦無譏語。而安石龍睛事。併述埤雅之謬談。不免曲筆。杜甫詩有蔚藍天字。本言天色。故韓駒承用其語。有水色天光共蔚藍句。游乃稱蔚藍爲隱語。天名。今考蔚藍天名。別無所出。惟杜田註引度人經。然度人經所載三十二天。有東方太黃皇曾天。其帝曰鬱繿玉明。則是帝名鬱繿。非天名蔚藍。游說反誤。又稱宋初人尚文選。草必稱王孫。梅必稱驛使。月必稱望舒。山水必稱淸暉。今考驛使寄梅出陸凱詩。昭明所錄。實無此作。亦記憶偶疎。不止朱國楨湧幢小品所糾游岱之魂一條。不知引駱賓王請中宗封禪文。王肯堂鬱岡齋筆麈所糾記諸晁謂壻爲借倩之倩一條。不知出郭璞方言註也。然大致可據者多。不以微眚而掩。宋史藝文志又載游山陰詩話一卷。今其書不傳。此編論詩諸條。頗足見游之宗旨。亦可以補詩話之闕矣。<br/>
</p></div></body>
</html>