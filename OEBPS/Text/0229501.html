<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 地理總括 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->地理總括 三卷
</h2>
<!--ed:-->浙江巡撫採進本
<p>
<!--no:-->明羅珏撰。珏字世美。鄱陽人。是書刻於萬曆二年。前二卷以二十四山分陰陽局龍穴砂水。各爲之圖。又及造命分金纏度諸法。珏自序。專爲理氣而設。顧楊曾二氏之論理氣。詞約義豐。隨地通變。賴氏雖分龍穴砂水爲四。亦撮舉一二確鑿可據者爲言。珏乃定爲格式。某龍某方爲吉。某方爲凶。二十四山。執一不化。不知山川賦形。卦氣消息。萬有不齊。用意雖勤。可謂不善學古者矣。其第三卷爲平原三法。附以諸家雜論。三法者。一曰特生墩阜。二曰眠亙形局。三曰翦水裁局。不著其所自來。案葉泰平陽全書。三法後有嘉靖時汪標跋。稱此書出自幕講僧祕傳。今觀其墩阜圖內所載龍虎朝應。率皆板法。眠亙圖有靈蛇搶蛤老蚌吐珠等名。亦多臆造。未必出幕講之手。惟雜論內所引楊筠松之遍地鈐。如水邊花發水中紅。窗外月明窗內白之句。寓言氣感。頗具名理。惜又雜以他說。如海角經。靑龍六合宜高大。白虎螣蛇莫起峯之類。仍不離乎庸術也。<br/>
</p></body>
</html>