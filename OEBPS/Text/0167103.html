<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 玉堂雜記 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->玉堂雜記 三卷
</h2>
<!--ed:-->浙江鮑士恭家藏本
<p>
<!--no:-->宋周必大撰。必大字子充。一字洪道。廬陵人。紹興二十一年進士。中宏詞科。權中書舍人。孝宗朝歷右丞相。拜少傅。進益國公。寧宗朝以少傅致仕。卒諡文忠。事蹟具宋史本傳。此書皆記翰林故事。後編入必大文集中。此乃其別行之本也。宋代掌制。最號重職。往往由此致位二府。必大受知孝宗。兩入翰苑。自權直院至學士承旨。皆徧爲之。凡鑾坡制度沿革。及一時宣召奏對之事。隨筆紀錄。集爲此編。所紀如奉表德壽署名。賜安南國王嗣子詔書之類。皆能援引古義。合於典禮。其他瑣聞遺事。亦多可資談柄。洪遵翰院羣書。所錄皆唐代及汴都故帙。程俱麟臺故事。亦成於紹興閒。其隆興以後。翰林故實。惟稍見於館閣續錄。及洪邁容齋隨筆中。得必大此書。互相稽考。南渡後玉堂舊典。亦庶幾乎釐然具矣。<br/>
</p></div></body>
</html>