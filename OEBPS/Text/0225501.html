<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 卜法詳考 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->卜法詳考 四卷
</h2>
<!--ed:-->浙江吳玉墀家藏本
<p>
<!--no:-->國朝胡煦撰。煦有周易函書約註。已著錄。考古者大事多用卜。故尚書言龜者居多。漢書藝文志載龜書五十二卷。夏龜二十六卷。南龜書二十八卷。世龜三十六卷。雜龜十六卷。則漢時其書猶多。漢文帝大橫之兆。卽其繇詞。褚少孫補龜策傳所述卽其占法也。隋書經籍志僅載龜經一卷。註晉掌卜大夫史蘇撰。又龜卜五兆動搖決一卷。不註姓名。則漢志所錄已亡矣。舊唐書經籍志絕不載及龜卜。新唐書藝文志乃載孫思邈龜經一卷。又五兆算經一卷。龜卜五兆動搖經訣一卷。已多於前。宋史藝文志又頓增史蘇以下十九部。其爲輾轉依託。可以概見。今其書亦率不傳。傳於世者。惟元陸森玉靈聚義最著。然其書蕪雜。殊乏雅馴。煦輯此編。首列周禮尚書之文。本經訓也。次列史記龜策傳。以其猶近古也。次列古龜經。<span class="jiazhu">案此經不著名氏。蓋亦出自後人。非史蘇孫蘇思書也。</span>次列全賜三圖。次列楊時喬龜卜辨。次列龜繇詞。皆參考以求古義也。次列玉靈祕本。次列占法彙選。皆近代術士之所傳。㫄稽以盡其變也。蓋古占法之傳於今。與今占法之不悖於理者。大略已具於此。雖非周官太卜之舊。然較之卜肆鄙俚之本。則具有條理。其駁唐李華明季本楊時喬卜用生龜之說。亦極爲明析。存此一家。亦可以見古人鑽灼之梗概也。舊附所纂周易函書中。考其所說。與解易之書。究爲不類。今別著錄於術數家焉。<br/>
</p></div></body>
</html>