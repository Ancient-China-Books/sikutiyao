<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 原本革象新書 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->原本革象新書 五卷
</h2>
<!--ed:-->永樂大典本
<p>
<!--no:-->不著撰人名氏。宋濓作序。稱趙緣督先生所著。先生鄱陽人。隱遯自晦。不知其名若字。或曰名敬字子恭。或曰友欽。弗能詳也。王褘嘗刊定其書。序稱名友某字子公。其先於宋有屬籍。考宋史宗室世系表。漢王房十二世。以友字聯名。書中稱歲策加減法。自至元辛巳行之至今。其人當在郭守敬後。時代亦合。然語出傳聞。未能確定。都卬三餘贅筆。稱嘗見一雜書。云先生名友欽字敬夫。饒之德興人。其名敬字子恭。及字子公者。皆非。亦不言其何所本。惟其爲趙姓。則灼然無疑也。其書自王褘删潤之後。世所行者。皆褘本。趙氏原本遂佚。惟永樂大典所載。與褘本參校。互有異同。知姚廣孝編纂之時。所據猶爲舊帙。褘序頗譏其蕪冗鄙陋。然術數之家。主於測算。未可以文章工拙相繩。又褘於天文星氣。雖亦究心。而儒者之兼通。終不及專門之本業。故二本載。亦互有短長。並錄存之。亦足以資參考。其中如日至之景一條。周髀謂夏至日值內衡。冬至值外衡。中國近內衡之下。地平與內衡相際於寅戌。外衡相際於辰申。二至長短。以是爲限。其寒暑之氣。則以近日遠日爲殊。而此書謂日之長短。由於日行之高低。氣之寒暑。由於積氣之多寡。天周歲終一條。天左旋。其樞名赤極。日右旋。其樞名黃極。經星亦右旋。宗黃極以成歲差。而此書謂天體不可知。但以經星言之。左旋則自東而西。南北不移。右旋則自西而東。以出入而分南北。截然殊致。而此書謂如良駑二馬。駑不及良。一周遭則復遇一處。日道歲差一條。歲差由於經星右旋。凡考冬至日躔。某星幾度幾分爲一事。至授時法所立加減。謂之歲實消長。與恆氣冬至。定氣冬至。又爲一事。迥乎不同。而此書合而一之。又天地正中一條。日中天則形小。出地入地則形大。乃蒙氣之故。而此書謂天頂遠而四旁近。又南北度必測北極出地。東西度必測日食時刻。別無他術。而此書欲以北極定東西之偏正。以東西景定南北之偏正。地域遠近一條。地球渾圓。隨處皆有天頂。而此書拘泥舊說。謂陽城爲天頂之下。又元史所記南北海晝夜刻數。各有盈縮。而此書謂南方晝夜長短不較多。又時刻由赤道度。而景移在地平。故早晚景移遲。近午景移疾。愈南則遲者愈遲。疾者愈疾。而此書謂偏西則早遲而晚疾。偏東則早疾而晚遲。月體半明一條。凡日月相望。必近交道。乃入闇虛。遠於交道。則地不得而掩之。而此書謂隔地受光。如吸鐵之石。其論皆失之疏舛。他如以月孛之孛。爲彗孛之孛。謂地上之天。多於地下之天。謂黃道歲歲不由舊路。謂月駁爲山河影。謂月食爲受日光多。陽極反亢。謂日月圓徑相倍。謂闇虛非地影。或拘泥舊法。或自出新解。於測驗亦多違失。然其覃思推究。頗亦發前人所未發。於今法爲疎。於古法則爲已密。在元以前。談天諸家。猶爲實有心得者。故於譌誤之處。並以今法加案駁正。而仍存其說。以備一家之學焉。<br/>
</p></body>
</html>