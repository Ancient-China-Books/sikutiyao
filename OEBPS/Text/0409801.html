<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十八 別集類存目十二 明史雜詠 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十八
<!--sf:-->別集類存目十二
</font><h2>
<!--ti:-->明史雜詠 四卷
</h2>
<!--ed:-->浙江巡撫採進本
<p>
<!--no:-->國朝嚴遂成撰。遂成字海珊。烏程人。雍正甲辰進士。官雲南知州。詠史之作。起於班固。承其流者。唐胡曾。周曇。皆用近體。明李東陽。則用樂府體。遂成此編。賦明一代之事。古體近體相閒。故名曰雜詠。嚴震直一首。力辨史彬致身錄之誣。雖子孫之詞。實則公論。至於劉三吾一首。謂太祖欲立燕王。爲三吾所沮。釀靖難之禍。不爲無見。至周公成王本一家事。猶賢於王莽纂句。則謬矣。姚廣孝二首。盛推其功。比以蕭何李泌。且有特地開科長取士。不知漏落幾多人句。王越王驥王瓊三首。謂三人之交結宦侍。乃借其陰助。以濟國事。非爲身家之計。比之郭子儀之俯仰魚朝恩。持論皆有意抑揚。故翻定案。李夢陽一首。詞多詆斥。併有附記。曰北地雖非西涯門人。然如王九思以仿西涯體中選。其餘諸子。多有親承指授者。皆奪於北地之焰。改轅背之。猶之北地背之也云云。夫文章公器。各自成家。原非爲植黨報恩之地。況夢陽與東陽。本風馬牛不相及。而忽坐以背東陽之罪。尤未免深文鍛煉。踵明末門戶之舊論矣。<br/>
</p></body>
</html>