<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 論語義疏 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論語義疏 十卷
</h2>
<!--ed:-->浙江巡撫採進本
<p>
<!--no:-->魏何晏註。梁皇侃疏。書前有奏進論語集解序。題光祿大夫關內侯孫邕。光祿大夫鄭沖。散騎常侍中領軍安鄕亭侯曹羲。侍中荀顗。尚書駙馬都尉關內侯何晏。五人之名。晉書載鄭沖與孫邕何晏曹羲荀顗等。共集論語諸家訓詁之善者。義有不安。輒改易之。名集解。亦兼稱五人。今本乃獨稱何晏。考陸德明經典釋文。於學而第一下。題集解二字。註曰一本作何晏集解。又序錄曰。何晏集孔安國包咸周氏馬融鄭元陳羣王肅周生烈之說。幷下己意爲集解。正始中上之。盛行於世。今以爲主云云。是獨題晏名。其來久矣。殆晏以親貴總領其事歟。邕字宗儒。樂安青州人。沖字文和。滎陽開封人。義沛國譙人。魏宗室子。顗字景倩。荀彧之子。晏字平叔。南陽宛人。何進之孫。何咸之子也。侃梁書作偘。蓋字異文。吳郡人。青州刺史。皇象九世孫。武帝時官國子助教。尋拜散騎侍郞。兼助教如故。大同十一年卒。事蹟具梁書儒林傳。傳稱所撰禮記義五十卷。論語義十卷。禮記義久佚。此書宋國史志。中興書目。晁公武讀書志。尤袤遂初堂書目。皆尚著錄。國史志稱侃疏雖時有鄙近。然博極羣言。補諸書之未至。爲後學所宗。蓋是時講學之風。尚未甚熾。儒者說經。亦尚未盡廢古義。故史臣之論云爾。迨乾淳以後。講學家門戶日堅。羽翼日衆。剷除異己。惟恐有一字之遺。遂無復稱引之者。而陳氏書錄解題。亦遂不著錄。知其佚在南宋時矣。惟唐時舊本流傳。存於海外。康熙九年。日本國山井鼎等。作七經孟子考文。自稱其國有是書。然中國無得其本者。故朱彝尊經義考。註曰未見。今恭逢我皇上右文稽古。經籍道昌。乃發其光於鯨波鮫室之中。藉海舶而登祕閣。殆若有神物撝訶。存漢晉經學之一綫。俾待聖世而復顯者。其應運而來。信有非偶然者矣。據中興書目。稱侃以何晏集解去取。爲疏十卷。又列晉衞瓘繆播欒肇郭象蔡謨袁宏江淳蔡系李充孫綽周瓌范寧王岷等。十三人爵里於前云。此十三家。是江熙所集。其解釋於何集<span class="jiazhu">案何集二字。不甚可解。蓋何氏集解之省文。今姑仍原本錄之。</span>無妨者。亦引取爲說。以示廣聞云云。此本之前。列十三人爵里。數與申興書目合。惟江厚作江淳。蔡溪作蔡系。周懷作周瓌。殆傳寫異文歟。其經文與今本亦多有異同。如舉一隅句下。有而示之三字。頗爲宂贅。然與丈獻通考所引石經論語合。夫子之言性與天道。不可得而聞也。下有已矣二字。亦與錢曾讀書敏求記所引高麗古本合。其疏文與余蕭客古經解鉤沈所引。雖字句或有小異。而大旨悉合。知其確爲古本。不出依託。觀古文孝經孔安國傳。鮑氏知不足齋刻本。信以爲眞。而七經孟子考文。乃自言其僞。則彼國於授受源流。分明有考。可據以爲信也。至臨之以莊則敬。作臨民之以莊則敬。七經孟子考文。亦疑其民字爲誤衍。然謹守古本而不敢改。知彼國遞相傳寫。偶然譌舛。或有之。亦未嘗有所竄易矣。至何氏集解。異同尤夥。雖其中以包氏爲苞氏。以陳恆爲陳桓之類。不可據者有之。而勝於明刻監本者。亦復不少。尤可以旁資考證也。<br/>
</p></div></body>
</html>