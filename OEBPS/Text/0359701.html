<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->耕學齋詩集 十二卷
</h2><p>
<!--no:-->明袁華撰。華字子英。崑山人。生於元季。洪武初爲蘇州府學訓導。後坐累逮繫。死於京師。此集凡古體詩七卷。近體詩五卷。不知何人所編。明史藝文志不著錄。考楊維楨爲作可傳集序。稱華自二十歲後。三十年所積。無慮千餘首。吾選之得若干首云云。疑卽所謂千餘首者。後人裒輯以傳也。明之初年。作者林立。華爲諸家盛名所掩。故人與詩皆不甚著。實則銜華佩實。具有典型。非後來僞體所能及。固未可以流傳未廣輕之。華贈閔中孚初度詩。有同生延祐丙辰年句。以干支堆之。下至明太祖洪武元年。已五十三歲。故集中詩句。元代所作爲多。如甲午丙申己亥庚子乙巳丙午丁未諸紀年。皆在順帝至正中。惟癸丑正月風雨中偶成一首。作於洪武六年。頗露悲涼感慨之語。蓋欲自附於元之遺民。然已食明祿。不必作是語矣。
</p><br/></div></body></html>