<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 孔子家語註 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->孔子家語註 八卷
</h2>
<!--ed:-->湖南巡撫採進本
<p>
<!--no:-->明何孟春撰。孟春有何文簡疏議。已著錄。古本家語久佚今本家語撰自王肅。其註亦肅所作。名注古書。實自注也。故其本於諸家爲善。然明代罕傳。至崇禎末。毛晉得北宋本刻之。故崇禎以前。明人無見舊本者。孟春以元王廣謀家語註。庸陋荒昧。又正文多所漏略。乃爲此註。其考訂補綴。不爲無功。而由未見王肅註。故臆測亦所不免。其序謂今本不同於唐。未必非廣謀之妄庸。有所删除。其論近理。而近時重刊孟春註者。因顏師古註漢書藝文志家語二十七卷條下。有非今所有家語之文。遂謂唐以前本。業已不同。烏知孟春所據非古本。案師古但云唐時家語非古家語。不云其時別有古家語也。隋志孔子家語二十一卷。王肅註梁有當家語二卷。魏博士張融撰。亡。舊唐書經籍志。孔子家語十卷。王肅註新唐書藝文志亦同。孟春安得古家語。此假借之詞。非篤論也。至近本所校。補孟春闕誤。凡數百條。皆引據精確。則孟春是註之舛漏。抑可知矣。<br/>
</p></div></body>
</html>