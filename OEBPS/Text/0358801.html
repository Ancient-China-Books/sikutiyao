<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->鳧藻集 五卷
</h2><p>
<!--no:-->明高啓撰。唐時爲古文者主於矯俗體。故成家者蔚爲鉅製。不成家者則流於僻澀。宋時爲古文者主於宗先正。故歐蘇王曾而後。沿及於元。成家者不能盡闢門戶。不成家者亦具有典型。啓詩才富健。工於摹古。爲一代巨擘。而古文則不甚著名。然生於元末。距宋未遠。猶有前輩軌度。非洪宣以後。漸流爲膚廓宂沓號臺閣體者所及。是集不知誰所編。以其詩集例之。殆亦啓自定。末有魏夫人宋氏墓誌銘。魏夫人者。蘇州知府魏觀母也。按明史本傅。啓坐爲觀作上梁文見法。則爲其末年之作。蓋平生古文。盡於此集矣。初無刻本。周忱爲蘇州巡撫時。始得鈔本於郡人周立。立之姑卽啓婦也。正統九年。監察御史錢塘鄭士昻。又得本於忱。因命教授張素校刊之。而忱爲之序。此本爲雍正戊申。桐鄉金檀所刻。卽因鄭本而正其譌。多所校正。檀卽註啓詩集者。故併刻是集。成一家完書云。
</p><br/></div></body></html>