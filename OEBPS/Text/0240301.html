<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 墨譜 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->墨譜 三卷
</h2>
<!--ed:-->浙江范懋柱家天一閣藏本
<p>
<!--no:-->宋李孝美撰。孝美字伯揚。自署趙郡人。蓋唐俗稱郡望。未知實籍何地。其仕履亦未詳也。前有紹聖乙亥馬涓序。及李元膺序。與通考所載合。然二序皆稱墨譜。而通考則題曰墨苑。與序互異。案書中出灰磨試二條。註曰出墨苑。則墨苑別爲一書。通考誤矣。此本題曰墨譜。法式與通考又別。案書分三卷。上卷曰圖。中卷曰式。下卷曰法。則法式乃其中之子目。安得復爲總名。且旣曰墨譜。又曰法式。文意重疊。於體例尤乖。殆亦後人妄改。今惟據原序名曰墨譜。以存其舊。上卷凡採松造窯發火取煙和製入灰出灰磨試八圖。然惟採松造窯二圖有說。餘皆有說而佚其圖。中卷凡祖氏奚庭珪李超李廷珪李承晏李文用李惟慶陳贇張遇盛氏柴珣宣道宣德猛州貢墨順州貢墨。及不知名氏十六家之式。亦各繪面圖漫圖。惟以奚庭珪李廷珪。分爲二人。且謂奚不如李遠甚。與南唐書奚庭珪賜姓爲李之說異。然兩無顯證。義可並存。其目列盛氏在柴珣前。而圖則盛在柴後。蓋傳寫誤也。下卷凡牛皮膠鹿角膠減膠冀公墨仲將墨庭珪墨古墨油煙墨敍藥品膠十一法。而牛皮膠有二法。庭珪墨有二法。古墨有三法。油煙墨有六法。實二十法。其持論皆剖析毫芒。具有精理。自明以來。油煙盛行。松煙之製久絕。孝美所論。雖今人所不能用。然古法古式。藉以得傳。固博物者所當知矣。<br/>
</p></body>
</html>