<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 夢窗稾 四卷 補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->夢窗稾 四卷
<!--ti:-->補遺 一卷
</h2>
<!--ed:-->江蘇巡撫採進本
<p>
<!--no:-->宋吳文英撰。文英字君特。夢窗其自號也。慶元人。所著詞有甲乙丙丁四稾。毛晉初得其丙丁二稾。刻於宋詞第五集中。復摭其絕筆一篇。佚詞九篇。附於卷末。續乃得甲乙二稾。刻之第六集中。晉原跋可考。此本卽晉所刻。而四稾合爲一集。則又後人所移併也。所錄絕筆鶯啼序一首。殘闕過半。而乃有全文在乙稾補遺之中。絳都春一首。亦先載乙稾之中。今卷末仍未削去。是亦刊非一時。失於檢校之故矣。其分爲四集之由。不甚可解。晉跋稱文英謝世之後。同遊集其丙丁兩年稾。釐爲二卷。案文英卒于淳祐十一年辛亥。不應獨丙丁二年有詞。且丙稾有乙巳所作永遇樂。甲辰所作滿江紅。而丙午歳旦一首。乃介于其中。丁稾有癸卯所作思佳客。壬寅所作六醜。甲辰所作鳳棲梧。而丙午所作西江月。亦在卷內。則丙丁二稾。不應分屬丙丁二年。且甲稾有癸卯作。乙稾有端平丙申作。淳祐辛亥作。亦絕不以編年爲序。疑其初不自收拾。後裒輯舊作。得一卷卽爲一集。以十干爲之標目。原未嘗排比先後耳。文英及與姜夔辛棄疾游。倡和具載集中。而又有壽賈似道諸作。殆亦晚節頽唐。如朱希眞陸游之比。其詞則卓然南宋一大宗。沈泰嘉樂府指迷。稱其深得淸眞之妙。但用事下語太晦處。人不易知。張炎樂府指迷。亦稱其如七寶樓臺。炫人眼目。折碎下來。不成片段。所短所長。評品皆爲平允。蓋其天分不及周邦彥。而研錬之功則過之。詞家之有文英。亦如詩家之有李商隱也。其稾屢經傳寫。多有譌脫。如朱存理鐵網珊瑚。載文英手書江南春詞。題下註張筠莊杜衡山莊。而刻本佚上三字。是其明證。他如夜飛鵲後闋。輕冰潤句。輕字上當脫一字。解語花門横皺碧一首後闋。冷雲荒翠句。翠字與全首之韻不叶。塞翁吟別一首後闋。吳女暈濃句。女字據譜當作平聲。高山流水後闋。唾碧窗噴花茸句。音律不叶。文義亦不可解。惜紅衣一闋。仿白石調而作。後闋當時醉近繡箔夜吟。句止八字。考姜夔原詞。作維舟試望故國渺天北。句實九字。不惟少一字。且脫一韻。齊天樂尾句。畫旗塞鼓。據譜尚脫一字。垂絲。釣前闋。波光掩映燭花黯淡二句。掩字不應叶。又不宜作四字句。繞佛閣蒨霞豔錦。一首前闋。東風搖颺花。絮下闕三字。然花絮二字。乃句尾押韻。以前詞怕教徹膽寒光見懷抱句推之。則闕字當在花絮二字之上。毛本校刊。皆未及是正。至乙亥之醜奴兒慢。丙稾又易其名曰愁春未醒。則因潘元質此詞。以愁春。未醒作起句。故後人又有此名。據以追改舊題。尤乖舛矣。<br/>
</p></div></body>
</html>