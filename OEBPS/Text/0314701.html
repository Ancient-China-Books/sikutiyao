<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 張司業集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三
<!--sf:-->別集類三
</font><h2>
<!--ti:-->張司業集 八卷
</h2>
<!--ed:-->安徽巡撫採進本
<p>
<!--no:-->唐張籍撰。籍字文昌。和州人。貞元十五年進士。官至國子司業。事蹟附載唐書韓愈傳中。籍以樂府鳴一時。其骨體實出王建上。後人概稱張王。未爲篤論。韓愈稱張籍學古淡軒。鶴避鷄羣。諒矣。其文惟文苑英華載與韓愈二書。餘不概見。相其筆力。亦在李翱皇甫湜閒。視李觀歐陽詹之有意剷雕。亦爲勝之。昌黎集有代籍上李淛東書。稱以盲廢。然集中祭退之詩。稱公比欲爲書遺約。有修章令。我署其末。以爲後事程。則愈沒之時。籍猶執筆作字。知其目疾已愈。世傳盲廢者非也。其集爲張洎所編。洎序稱自丙午至乙丑。相次綴輯。得四百餘篇。考丙午爲南唐李昪昇元元年。當晉開運三年。乙丑爲宋乾德二年。蓋洎搜葺二十年。始成完本。亦云勤矣。陳振孫書錄解題云。張洎所編籍詩。名木鐸集。凡十二卷。近世湯中季庸。以諸本校定。爲張司業集八卷。刻之平江。此本爲明萬曆中和州張尚儒與張孝祥于湖集合刻者。尚儒稱購得河中劉侍御本。又參以朱蘭嵎太史金陵刊本。得詩四百四十九首。幷錄與韓昌黎書二首。訂爲八卷。則已非張洎湯中之舊。然其數不甚相遠。似乎無所散佚也。<br/>
</p></body>
</html>