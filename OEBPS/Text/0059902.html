<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 春秋道統 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->春秋道統 二卷
</h2>
<!--ed:-->兩江總督採進本
<p>
<!--no:-->是書僅分上下二卷。而鈔本細字。乃八巨册。不著撰人名氏。惟冠以乾道八年晉江傅伯成序。稱爲元祐閒春秋博士劉絢質夫所作。考陳振孫書錄解題。載劉絢春秋傳。無道統二字之名。文獻通考作十二卷。玉海作五卷。與二卷之數亦不合。又振孫稱所解明正簡切。而此本竝無解經之語。止鈔撮左氏傳。閒及公穀國語。及略採諸家一二條。且不特傳文多所删節。卽經文亦止摘錄一二字。如明代坊本之標題。宋人經說。亦無此例。序中以何休學連爲人名。其陋已極。又稱後之有功於春秋者。有杜預林堯叟。林堯叟乃在南宋中年。伯成此序。作於南宋之初。何由得見。且杜林合注。是明末坊閒所刻。伯成又何由以杜林竝稱乎。又伯成慶元初爲太府丞。寶慶初始加龍圖閣學士。此序旣曰乾道八年壬辰。是時伯成方舉進士。何得先以龍圖閣學士結銜。譌謬種種。不可殫述。僞書之拙。無過是矣。其卷首收藏諸印。亦一手僞造。不足信也。<br/>
</p></div></body>
</html>