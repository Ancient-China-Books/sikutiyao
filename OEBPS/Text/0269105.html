<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 戒菴漫筆 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->戒菴漫筆 八卷
</h2>
<!--ed:-->浙江鮑士恭家藏本
<p>
<!--no:-->明李詡撰。詡字厚德。江陰人。少爲諸生。坎坷不第。年八十餘而卒。所作世德堂吟稾。名山大川記諸書。皆已亡佚。惟是編爲其孫如一刊行。皆所記聞見雜說。詡自號戒菴老人。因以爲名。書中稱世宗爲今上。而又載有萬曆初事。蓋隨時綴錄。積久成編。非一時所撰集。故前後不免於駁文也。其閒多誌朝野典故。及詩文瑣語。而敍次煩猥。短於持擇。於凡諧謔鄙俗之事。兼收竝載。乃流於小說家言。惟記蘇軾黃庭堅眞蹟詩句。可補本集之亡佚。記劉基畫蜀川圖。可證圖繪寶鑑之闕漏。又如論孟子古本同異。則較王士禎池北偶談所摘爲詳。又據三水小牘。以證洪邁夷堅志之蹈襲。辨兩山墨談所稱蘇軾有妹嫁秦觀之誕妄諸條。爲沙中金屑耳。<br/>
</p></div></body>
</html>