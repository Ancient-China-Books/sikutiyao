<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 聲韻源流考 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->聲韻源流考 無卷數
</h2>
<!--ed:-->浙江巡撫採進本
<p>
<!--no:-->國朝萬斯同撰。斯同有廟制圖考。已著錄。其作此編。蓋欲詳考聲韻之沿革。首列歷代韻書之可考者。次列歷代韻書之無考者。而採摭其序文凡例。自錄以存梗概。上起魏李登聲類。下迄國朝顧炎武毛奇齡邵長蘅之書。無不採錄。而草創未終。略無端緒。匡廓粗具。挂漏宏多。如首列李登呂靜周容沈約蕭該陽休之陸法言唐元宗孫愐顏元孫顏眞卿李舟李涪徐鍇陳彭年丁度吳棫毛晃劉淵周德淸韓道昭黃公紹陰時夫宋濂。（案此書以樂韶鳳爲首。其序則濂所撰。專歸之濂。殊誤。）孫吾與楊黼。（案韻學集成。著者章黼。此楊黼亦誤。）張之象潘恩之書。已爲不備。而李涪刊誤。不過偶論韻一條。竝非韻書。尤爲循名失實。績列歷代韻書總目。自周研至張貴謨。凡三十二家。皆宋以前人。註云已見前篇者不錄。然其中有名可考者。如唐僧智猷辨體加字切韻五卷。見於唐志宋志。宋僧鑒聿韻總五篇。見於歐陽修集。皆前篇所遺。竟漏不載。又載李啓聲類十卷。注曰魏校書令。隋唐二志。俱無不知。斯同何所本。殆輾轉裨販。誤左校令爲校書令。誤李登爲李啓。而未能考正耶。所列諸韻目錄。僅廣韻平水韻韻會正韻韻經五家。其他卽姑勿論。廣韻繁簡二本。有殷文獨用。欣文同用之分。集韻與唐韻。有改併窄韻十二部之別。乃韻書沿革之大者。亦竟遺之。至於論古韻。則吳棫陳第顧炎武毛奇齡邵長蘅諸說。南轅北轍。互相攻擊。而竝全錄其文。無一字之考訂。知爲雜鈔之本。不過儲著書之材。而尚未能著書。後人以其名重。遂錄傳之。故觸處罅漏如是也。<br/>
</p></body>
</html>