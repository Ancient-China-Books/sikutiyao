<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 古懽堂集 三十六卷 附黔書 二卷 附長河志籍考 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->古懽堂集 三十六卷
<!--st:--><font size="-1">附</font>黔書 二卷
<!--st:--><font size="-1">附</font>長河志籍考 十卷
</h2>
<!--ed:-->兩江總督採進本
<p>
<!--no:-->國朝田雯撰。雯字子綸。一字綸霞。號山𧅁。德州人。康熙甲辰進士。授中書舍人。官至戶部侍郞。是集凡文二十二卷。詩十四卷。當康熙中年。王士禎負海內重名。文士無不依附門牆。求假借其餘論。惟雯與任邱龐塏。不相辨難。亦不相結納。塏叢碧山房集。格律謹嚴。而才地稍弱。雯則天姿高邁。記誦亦博。負其縱橫排奡之氣。欲以奇麗駕士禎上。故詩文皆組織繁富。鍛鍊刻苦。不肯規規作常語。趙執信作談龍錄。嘗議其詩中無人。然偏師馳突。終能自成一隊。談藝者弗能廢也。附載黔書二卷。其爲貴州巡撫時作。又長河志籍考十卷。德州古廣川地。隋書避煬帝諱改長河也。王士禎居易錄。嘗稱黔書篇不一格。有似考工記者。似公穀檀弓者。似越絕書者。如觀偃師化人之戲。然與長河志籍考。實皆祖郭憲洞冥記。王嘉拾遺記之體。是亦好奇之一證。存備文章之別格云爾。<br/>
</p></div></body>
</html>