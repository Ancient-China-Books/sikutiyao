<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 北溪字義 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->北溪字義 二卷
</h2>
<!--ed:-->副都御史黃登賢家藏本
<p>
<!--no:-->宋陳淳撰。淳字安卿。號北溪。龍溪人。嘉定十年。授迪功郎。泉州安溪主簿。未上而卒。事蹟具宋史本傳。此編爲其門人淸源王雋所錄。以四書字義。分二十有六門。每拈一字。詳論原委。㫄引曲證。以暢其論。初刻於永嘉趙氏。又有淸漳本。刻於宋淳祐閒。卽九華葉信原本也。舊版散佚。明宏治庚戌始重刻。復有四明豐慶本。增減互異。近惟桐川施氏本爲較詳。然亦有大全所引。而施氏本未收者。此本乃國朝顧秀虎。校正諸本之異同。復取散見於他書者。錄爲補遺一卷。又附以嚴陵講義四條。曰道學體統。曰師友淵源。曰用工節目。曰讀書次第。乃淳嘉定九年待試中歸過嚴陵。郡守鄭之悌延講郡庠時作也。考淳同時有程端蒙者。亦撰性理字訓一卷。其大旨亦與淳同。然書頗淺陋。故趙汸答汪德懋性理字訓疑問書。<span class="jiazhu">案汸東山集。誤作性理字義。</span>稱其爲初學者設。今惟錄淳此書。而端蒙之書。則姑附存其目焉。<br/>
</p></div></body>
</html>