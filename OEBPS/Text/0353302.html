<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 夢觀集 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->夢觀集 五卷
</h2>
<!--ed:-->浙江鮑士恭家藏本
<p>
<!--no:-->元釋大圭撰。大圭字恆白。姓廖氏。晉江人。至正閒居泉州之紫雲寺。其集本二十四卷。首爲夢法一卷。夢偈一卷。夢事一卷。次爲詩六卷。次爲文十五卷。所謂夢法夢偈夢事者。皆宗門語錄。不當列之集中。其雜文亦多靑詞疏引。不出釋氏之本色。皆無可取。惟其詩氣骨磊落。無元代纎穠之習。亦無宋末江湖蔬筍之氣。吳鑒原序。稱英華實相副。詞達而意到。不雕鏤而工。去纂組而麗。屏耕鋤而秀。雖朋友推獎之詞。然核以所作。亦不盡出於溢美。蓋石湖劍南之餘風。猶存於方以外矣。今删除其夢法等卷。併删除其雜文。惟錄古今體詩。編爲五卷。沙礫旣捐。精華斯露。取長棄短。期於不失雅音。其三乘宗旨。聽釋氏之徒自傳之。固不必爲彼法計也。<br/>
</p></div></body>
</html>