<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 古畫品錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->古畫品錄 一卷
</h2>
<!--ed:-->兩淮鹽政採進本
<p>
<!--no:-->南齊謝赫撰。赫不知何許人。姚最續畫品錄稱其寫貌人物。不須對看。所須一覽。便歸操筆。點刷精研。意存形似。目想毫髮。皆無遺失。麗服靚妝。隨時變改。直眉曲鬢。與世競新。別體細微。多自赫始。委巷逐末。皆類效顰。至於氣韻精靈。未窮生動之致。筆路纖弱。不副雅壯之懷。然中興以來。象人爲最。據其所說。殆後來院畫之發源。張彥遠名畫記。又稱其有安期先生圖傳於代。要亦六朝佳手也。是書等差畫家優劣。晁公武讀書志。謂分四品。今考所列。實爲六品。蓋讀書志傳寫之譌。大抵謂畫有六法。兼善者難。自陸探微以下。以次品第。各爲序引。僅得二十七人。意頗矜愼。姚最頗詆其謬。謂如長康之美。擅高往策。矯然獨步。終始無雙。列於下品。尤所未安。李嗣眞亦譏其黜衞進曹。有涉貴耳之論。然張彥遠稱謝赫評畫。最爲允愜。姚李品藻。有所未安。則固以是書爲定論。所言六法。畫家宗之。亦至今千載不易也。<br/>
</p></div></body>
</html>