<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->莊靖集 十卷
</h2><p>
<!--no:-->金李俊民撰。俊民字用章。澤州人。承安五年。以經義舉進士第一。應奉翰林文字。未幾棄官教授。南遷後隱於嵩山。自號鶴鳴道人。元世祖以安車召見。仍乞還山。卒賜諡莊靖先生。集凡詩七卷。文三卷。澤州守段正卿。嘗爲刊行。長平李仲紳等爲之序。明正德閒。郡人李瀚。重付諸梓。今版已久佚。祇存寫本而已。俊民抗志遯荒。於出處之際。能潔其身。集中於入元後祇書甲子。隱然自比陶潛。故所作詩類多幽憂激烈之音。繫念宗邦。寄懷深遠。不徒以淸新奇崛爲工。文格沖澹和平。具有高致。亦復似其爲人。雖博大不及元好問。抑亦其亞矣。詩末閒有註語。序不言何人所加。無可考證。今仍舊本錄之。而註者姓名。則姑闕焉。
</p><br/></div></body></html>