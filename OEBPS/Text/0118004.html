<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 世廟識餘錄 二十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->世廟識餘錄 二十六卷
</h2>
<!--ed:-->浙江巡撫採進本
<p>
<!--no:-->明徐學謨撰。學謨有春秋億。已著錄。是書乃其歸田以後所作。記嘉靖一代之事。學謨練習典故。於世宗實錄。多所駁正。如謂瑞州知府宋以方。爲宸濠所殺。而國史誤稱赴水死。謂汪鋐通李資坤賄曲媚張孚敬。國史以爲內行修潔者。不足信。謂仇鸞之戮。由徐階密揭。作史者不及知。謂楊繼盛劾嚴嵩疏中。顯指陸炳。國史以私沒其姓名。謂郭希顏雖以邪說取死。亦由嚴嵩傾陷。史臣評駁。稍涉苛刻。謂沈坤以桀驁被劾。國史曲爲辨雪。未免黨護。謂任環忠義之士。能遇賊直前。國史謂其俘斬甚衆。亦爲失實。謂抗御史黃廷聘之陳安。乃湘潭知縣。國史誤記爲衡山。謂議禮諸臣。互有得失。謂郭鄖專權驕恣。而能不受餽遺。未嘗無一節可取。均與史臣所記。互有異同。然學謨在世宗時。嘗爲禮部祠祭司郎中。第十九卷中。載拒王金之賂。及抑咎義金事。所云郎某者。卽學謨自謂。又學謨爲荆州知府。以拒景王徵沙市地租事得罪。第二十四卷中。亦具載之。稱沙市本不在景王所給莊田之數。王上疏密竄入其中。司農莫之省。獨學謨執不肯與云云。皆自述所長。明標簡牘。劉知幾史通敍傳篇。謂揚雄以降。其自敍也始以誇尚爲宗。身兼片善。行有微能。皆剖析具言。一二必載。豈所謂憲章前聖。謙以自牧。繩以是義。殊於體例有乖。又趙文華之攘功卸罪。構陷張經。其事炳然在人耳目。而學謨以爲史臣所記。過甚其詞。亦不免恩怨之私。未孚公論也。<br/>
</p></div></body>
</html>