<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 繼志齋集 十二卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->繼志齋集 十二卷
<!--ti:-->附錄 一卷
</h2>
<!--ed:-->兩淮鹽政採進本
<p>
<!--no:-->明王紳撰。紳字仲縉。義烏人。待制褘之仲子。明史附見褘傳。稱褘死時紳年十三。事母兄盡孝友。長博學。受業於宋濂。濂器之曰。吾友不亡矣。蜀獻王聘紳。待以客禮。紳啓王往雲南求父遺骸不獲。述滇南痛哭記以歸。建文帝時用薦召爲國子博士。預修太祖實錄。獻大明鐃歌鼓吹曲十二章。卒於官。王泌東朝記。以爲成祖召入翰林。編摩太祖實錄者。誤也。其集冠以鐃歌十二首。卽建文初所獻。次爲賦二篇。次爲古今體詩及諸雜文。末爲附錄一卷。紳名父之子。又師承有自。其文演迤豐蔚。不失家法。詩亦有陶韋風致。無元季纖穠之習。在洪武建文之時。卓然自爲一家。才但行誼之高也。名其齋曰繼志。可謂無忝所生矣。<br/>
</p></div></body>
</html>