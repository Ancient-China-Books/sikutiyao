<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 上蔡語錄 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->上蔡語錄 三卷
</h2>
<!--ed:-->浙江巡撫採進本
<p>
<!--no:-->宋曾恬胡安國所錄謝良佐語。朱子又爲删定者也。良佐字顯道。上蔡人。登進士第。建中靖國初。官京師。召對忤旨。出監西京竹木場。復坐事廢爲民。事蹟具宋史道學傳。恬字天隱。溫陵人。安國有春秋傳。已著錄。是書成於紹興二十九年。朱子年三十歲。監潭州南岳廟時。生平論著。此爲最早。據朱子後序。稱初得括蒼吳任寫本二篇。皆曾天隱所記。最後得胡文定公寫本二篇。凡書四篇。以相參校。胡氏上篇五十五章。記文定公問答。下篇四十九章。與版本吳氏本略同。然時有小異。輒因其舊。定著爲二篇。視版本所增。多猶百餘章。或失本旨。雜他書。其尤者五十餘章。至詆程氏以助佛學。輒放而絕之。其餘亦頗刊去。而得先生遺語三十餘章。別爲一篇。凡所定著書三篇云云。是朱子於此書。芟薙特嚴。後乾道戊子。重爲編次。益以良佐與安國手簡數條。定爲今本。又作後記。稱胡憲於呂祖謙家。得江民表辨道錄。見所删五十餘章。首尾次序。無一字之差。然後知果爲江氏所著。非謝氏之書。則去取亦爲精審。觀語錄稱某二十年前。得上蔡語錄觀之。初用朱筆畫出合處。及再觀則不同。乃用粉筆。三觀則又用墨筆。數過之後。全與原看時不同。則精思熟讀。研究至深。非漫然而定也。良佐之學。以切問近思爲要。其言論閎肆。足以啓發後進。惟才高意廣。不無過中之弊。故語錄云。看道理不可不仔細。程門高弟如謝上蔡游定夫楊龜山。下梢皆入禪學去。又云上蔡觀復齋記中。說道理皆是禪底意思。又云程子諸門人。上蔡有上蔡之病。龜山有龜山之病。和靖有和靖之病。也是合下見得不周遍差了。其論皆頗以良佐近禪爲譏。然爲良佐作祠記。則又云以生意論仁。以實理論誠。以常惺惺論敬。以求是論窮理。其命意皆精當。而直指窮理居敬爲入德之門。尤得明道教人之綱領。乃深相推重。蓋良佐之學。醇疵相半。朱子於語錄擧其疵。於祠記擧其醇。似矛盾而非矛盾也。合而觀之。良佐之短長可見矣。<br/>
</p></div></body>
</html>