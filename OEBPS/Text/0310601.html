<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 陶淵明集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->陶淵明集 八卷
</h2>
<!--ed:-->內府藏本
<p>
<!--no:-->晉陶潛撰。案北齊陽休之序錄潛集。行世凡三本。一本八卷無序。一本六卷。有序目而編比顚亂。兼復闕少。一本爲蕭統所撰。<span class="jiazhu">案古人編錄之書。亦謂之撰。故文選舊本皆題梁昭明太子撰。而徐陵玉臺新詠序。亦稱撰錄豔歌。凡爲十卷。休之稱潛集爲統撰。蓋沿當日之稱。今亦仍其舊文。</span>亦八卷。而少五孝傳及四八目。四八目卽聖賢羣輔錄之。休之參合三本。定爲十卷。已非昭明之舊。又宋庠私記。稱隋經籍志。潛集九卷。又云梁有五卷。錄一卷。唐志作五卷。庠時所行。一爲蕭統八卷本。以文列詩前。一爲陽休之十卷本。其他又數十本。終不知何者爲是。晚乃得江左舊本。次第最若倫貫。今世所行。卽庠稱江左本也。然昭明太子去潛世近。已不見五孝傳四八目。不以入集。陽休之何由續得。且五孝傳及四八目。所引尚書。自相矛盾。決不出於一手。當必依託之文。休之誤信而增之。以後諸本。雖卷帙多少。次第先後。各有不同。其竄入僞作。則同一轍。實自休之所編始。庠私記但疑八儒三墨二條之誤。亦考之不審矣。今四八目。已經睿鑒指示。灼知其贗。別著錄於子部類書而詳辨之。其五孝傳文義庸淺。決非潛作。旣與四八目一時同出。其贗亦不待言。今竝删除。惟編潛詩文。仍從昭明太子爲八卷。雖梁時舊第。今不可考。而黜僞存眞。庶幾猶爲近古焉。<br/>
</p></div></body>
</html>