<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 八旗通志初集 二百五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->八旗通志初集 二百五十卷
</h2>
<p>
<!--no:-->雍正五年。世宗憲皇帝敕撰。乾隆四年告成。御製序文頒行。凡八旗分志十七卷。土田志五卷。營建志三卷。兵職志八卷。職官志十二卷。學校志四卷。典禮志十五卷。藝文志十卷。封爵世表八卷。世職表二十四卷。八旗大臣年表八卷。宗人府年表一卷。內閣大臣年表二卷。部院大臣年表二卷。直省大臣年表五卷。選擧表四卷。宗室王公列傳十二卷。名臣列傳六十卷。勳臣傳十九卷。忠烈傳十二卷。循吏傳四卷。儒林傳二卷。孝義傳一卷。列女傳十二卷。考天地自然之數。皆立體於九。而取用於八。故圓而布九宮。方而分九野。皆以四正四隅。拱乎中央。聖人法天地以立制。故井以公田居中。而家之數八。兵以中權爲主。而陣之數亦八。世傳風后之經。諸葛亮之圖。獨孤及之記。其法異世而同軌。我國家肇迹震維。寓兵於民。與古制符。太祖高皇帝初建四旗。後分爲八。亦與古制符。至於臂指之相維。奇正之相應。千變萬化。倏忽若神。則與陰陽往來。乾坤闔闢。同一至妙而不測。非古制所能盡矣。迨世祖章皇帝定鼎燕京。取五行相尅之用。以藍旗屬水而居南。黃旗屬土而居北。白旗屬金而居東。紅旗屬火而居西。以環衞紫垣。百有餘年。規模無改。故此編以兵制爲經。而一切法令典章職官人物。條分而爲緯。鴻綱細目。體例詳明。案籍披圖。足以見列聖開基。貽謀遠大。又以見生聚教養。日熾日繁。萬萬年磐石之業。卜鞏固於無疆焉。<br/>
</p></div></body>
</html>