<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十九 傳記類存目五 崇禎五十宰相傳 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十九
<!--sf:-->傳記類存目五
</font><h2>
<!--ti:-->崇禎五十宰相傳 一卷
</h2>
<!--ed:-->浙江巡撫採進本
<p>
<!--no:-->國朝曹溶撰。溶字潔躬。號秋嶽。秀水人。前明崇禎丁丑進士。官監察御史。入國朝官至戶部侍郞。出爲廣東布政使。左遷山西陽和道。此傳皆崇禎時入閣諸臣事蹟。凡六篇。前有年表一篇。明代自胡惟庸以後。不立丞相。然自後入閣辦事者。亦相沿以相國呼之。此書題曰宰相。從俗稱也。崇禎十六年閒。輔臣至五十人。其行事皆見於明史。說者謂其輕進易退。不收實用。溶篇末總論。獨謂其私心朋比。門戶相承。邪正雖殊。植黨則一。斯誠探本之說矣。傳雖分列五十人。而所錄事實。皆取賢否懸殊關係治亂之大者。其成基命以下十四人。但敘官閥。黃立極以下四人。亦極簡略。蓋以爲無關勸戒。不足書也。溶門人陶越。乃取陳盟所作崇禎內閣行略補之。非溶意矣。此書檇李詩系。作崇禎五十輔臣傳五卷。其實爲傳六篇。加以年表一篇。非五卷也。所載行事。與明史詳略相參。亦可互資考證焉。<br/>
</p></div></body>
</html>