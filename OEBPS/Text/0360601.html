<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 全室外集 九卷 續集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->全室外集 九卷
<!--ti:-->續集 一卷
</h2>
<!--ed:-->安徽巡撫採進本
<p>
<!--no:-->明僧宗泐撰。宗泐字季潭。臨安人。洪武初舉高行沙門。命住天界寺。尋往西域求遺經。還授左善世。太祖欲授以官。固辭。太祖爲撰免官說。其後胡惟庸謀逆。詞連宗泐。特原之。是編題曰外集。蓋釋氏以佛經爲內學。故以詩文爲外。猶宋釋道璨柳塘外集例也。首二卷爲應制詩及樂府供佛讚佛諸曲。三卷至八卷爲古近體詩。九卷爲疏及題跋。續集詩文合編。而詩文之閒闕四頁。其原數遂不可考。今所存者。凡詩三十六首。題跋十五篇。千頃堂書目作全室外集十卷。蓋合此一卷言之耳。宗泐雖託蹟緇流。而篤好儒術。故其詩風骨高騫。可抗行於作者之閒。徐一夔作是集序。稱其如霜晨老鶴。聲聞九皋。淸廟朱弦。曲終三歎。彷彿近之。皎然齊己。固未易言。要不在契嵩惠洪下。與句曲外史張羽。均元明之際。方外之秀出者也。千頃堂書目。載宗泐尚有西遊集一卷。蓋奉使求經時。道路往還所作。見聞旣異。其記載必有可觀。今未見其本。存佚殆不可知矣。徐楨卿翦勝野聞。謂宗泐奉使西域。未至其地。塗遇神僧幻化而歸者。蓋未知宗泐有此集。故造是齊東之語。與所謂宗泐蓄髮還俗。同一謬妄也。<br/>
</p></div></body>
</html>