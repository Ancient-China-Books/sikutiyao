<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十六 史評類存目二 讀史商語 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十六
<!--sf:-->史評類存目二
</font><h2>
<!--ti:-->讀史商語 四卷
</h2>
<!--ed:-->江蘇巡撫採進本
<p>
<!--no:-->明玉志堅撰。志堅字弱生。更字淑士。亦字聞修。崑山人。萬歷庚戌進士。官至湖廣提學僉事。明史文苑傳。載其爲南京兵部郞中時。要同舍郞爲讀史社。撰讀史商語。卽是編也。以十七史之文。與資治通鑑參核。隨事論斷。較他家史論。抱殘守匱者頗殊。如論茅焦稱假父二弟。謬於理而悖於事。論劉向爲漢宗室。諫外家封事。不當以任用宗室爲言。招爭權之嫌。論後漢黨錮中岑晊劉表胡毋班。皆謬負虛名。論通鑑帝魏。故漢獻帝用魏諡。綱目帝蜀。則宜用蜀諡曰孝愍。論劉琰撻妻小過。至於棄市。諸葛亮不能辭責。論山簡嗜酒釀亂。不應以習池爲美談。論漢昭烈帝非棄荊州。蘇軾之言失考。皆爲有理。其謂秦始皇在趙之時。生僅兩歲。無由與燕太子丹相善。謂漢史所紀征討斬獲。動以萬計。皆非實數。以漢故事破賊文書以一報十爲證。謂魏書爾朱榮傳。韓彭乃韋彭之譌。以金石錄爲證。謂南史何敬容傳。北史后妃傳。崔暹傳。與齊文宣帝本紀矛盾。謂胡寅讀史管見。誤讀通鑑宇文孝伯事。謂房琯無請親王領軍事。司空圖詩註不足憑。亦皆有考據。惟好爲高論。動輒踳駁。如謂桑宏羊有補於國計。謂曹操所行實文王之事。謂諸葛亮不善用兵。陳壽所評爲確。謂謝靈運爲晉之忠臣。可比陶潛。謂李林甫在。安祿山必不敢叛。謂王叔文爲忠臣。有功無罪。皆紕謬之甚。又頗不論是非而論果報。於佛法信之尤篤。謂袁宏漢紀。不知佛法之精微廣大。謂傅奕闢佛爲淺陋。司馬光取入通鑑。所見與奕相等。尤非論史之道矣。<br/>
</p></body>
</html>