<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 光菴集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->光菴集 二卷
</h2>
<!--ed:-->兩淮馬裕家藏本
<p>
<!--no:-->明王賓撰。賓字仲光。長洲人。博聞強記。尤精醫學。隱居奉母。以孝行稱。少與姚廣孝相善。吳中往哲記。稱廣孝旣貴。歸訪賓賓弗與見。方盥。掩面而走。黃姬水貧士傳。所記相同。明史廣孝傳中。亦略載其事。然觀賓集。有所作賑災記。稱廣孝爲少師鋪陳功德甚至。賓沒後。廣孝爲之傳。亦極稱譽。是兩人交契。終始如一。蓋流俗欲推尊賓者。造作此言。殊非事實。集凡文一卷。後附諸家贊頌。及吳中古蹟詩一卷。詩共一百三十七首。各有小序。其文務爲奇崛之語。閒傷宂贅。未能成家。詩詞亦頗傷流易。卷首記唐鈺林德暘二事。全錄舊文。而無所論斷。或賓嘗手書此二節。後人不考。誤編入集歟。<br/>
</p></div></body>
</html>