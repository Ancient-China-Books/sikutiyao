<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 玉仙璞稾 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->玉仙璞稾 一卷
</h2>
<!--ed:-->兩淮馬裕家藏本
<p>
<!--no:-->元顧瑛撰。瑛一名阿瑛。又名德輝。宇仲瑛。崑山人。少輕財結客。年三十。始折節讀書。與天下勝流相唱和。舉茂才。署會稽教諭。辟行省屬官。皆不就。年四十。卽以家產盡付其子元臣。卜築玉山草堂。池館聲伎。圖書器玩。甲於江左。風流文采。傾動一時。後元臣仕爲水軍副都萬戶。元亡隨例徙臨濠。瑛亦偕往。洪武二年卒。嘗自題其畫像曰。儒衣僧帽道人鞵。天下靑山骨可埋。若說舊時豪俠興。五陵衣馬洛陽街。紀其實也。明史文苑傳。附載陶宗儀傳末。楊循吉蘇談曰。阿瑛好事而能文。其所作不逮諸客。而詞語流麗。亦時動人。故在當時。得以周旋騷壇之上。非獨以財故也。今觀所作。雖生當元季。正詩格綺靡之時。未能自拔於流俗。而淸麗芊綿。出入於溫岐李賀閒。亦復自饒高韻。未可概以詩餘斥之。集末附步虛詞四章。體摹眞誥。又小詞二首。文二篇。拜石壇記頗疎峭。玉鸞一傳。爲楊維楨得蕭而作。摹擬毛穎革華。則不免陳因窠臼矣。<br/>
</p></div></body>
</html>