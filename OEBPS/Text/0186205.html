<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十六 史評類存目二 孟叔子史發 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十六
<!--sf:-->史評類存目二
</font><h2>
<!--ti:-->孟叔子史發 無卷數
</h2>
<!--ed:-->浙江巡撫採進本
<p>
<!--no:-->明孟稱舜撰。稱舜字子塞。會稽人。崇禎閒諸生。是書凡爲史論四十篇。其文皆曲折明鬯。有蘇洵蘇軾遺意。非明人以時文之筆論史者。惟其以屢擧不第。發憤著書。不免失之偏駁。如項羽論。謂其敗兵由乎天亡。非戰之罪。商鞅論。謂秦用商鞅之法。六世以至於帝。始皇不用商鞅之法。二世以至於亡。樂毅論。謂其非仁非智。雖毅不走趙。騎劫不代將。亦終必敗。皆失之過激。李陵論。謂陵必報漢。漢待之寡恩。則害義尤甚。崇禎末降賊諸臣。無不以陵藉口者。豈非此類僻論。有以倡之乎。至於王通韓愈王安石張浚諸論。則能破門戶之見。晁錯趙苞魏徵史浩諸論。亦能持事理之平。蓋瑕瑜互見之書也。前有崇禎辛未自序。述不得志而立言之意。稱李衞公罷相歸。著論數十首。名曰窮愁志。蘇文忠公謫居儋耳。亦著論數十首。今所傳平王范增諸篇是也云云。案李德裕窮愁志。作於崖州。無罷相歸之事。蘇軾諸論。雖集中不著年月。亦無作於海外之明文。所引皆爲舛誤。知其聰明用事。考證多疎矣。<br/>
</p></div></body>
</html>