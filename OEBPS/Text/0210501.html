<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->衞生十全方 三卷
<!--ti:-->奇疾方 一卷
</h2><p>
<!--no:-->宋夏德撰。德字子益。其里貫始末未詳。是書有唐仲友原序。云友人夏子益裒其師傳之方。經常簡易。用輒得效者。爲十卷。并取舊所家藏他方。掇其佳者爲二卷。附以自著奇疾方一卷。共十三卷。則此書非一人之所著。觀其治腰腎疼方。卽唐鄭相國方。其明證也。今從永樂大典錄出。輯爲上中下三卷。雖與原書卷數。十不逮其三四。然諸證方藥論說。亦已略具其中。如肝脹離魂。眼見禽蟲飛走。及眼赤渾身生斑。毛髮起如銅鐵。鼻中毛長五尺。口鼻腥臭水流有鐵色鰕魚等證。皆罕見之變怪。而治法甚爲平近。蓋本於相傳禁方。不主尋常之軌轍。他如奏功散之治翻胃。交加散之治產後中風。率皆平正簡當。則固非徒矜新異者矣。書錄解題。僅載奇疾方一卷。宋史藝文志所載。則書名卷數。與仲友序並合。其奇疾三十八方。已附見傳信適用方中。又散見本草綱目中。然不可以他書所引。轉廢其本書。故今仍輯爲一卷。附之於後。至其孰爲師傳之十卷。孰爲家藏舊方之二卷。則已不可辨別。故亦合而編之焉。
</p><br/></div></body></html>