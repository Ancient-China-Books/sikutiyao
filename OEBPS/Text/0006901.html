<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 易經蒙引 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部五
<!--sf:-->易類五
</font><h2>
<!--ti:-->易經蒙引 十二卷
</h2>
<!--ed:-->江蘇巡撫採進本
<p>
<!--no:-->明蔡淸撰。淸字介夫。號虚齋。晉江人。成化甲辰進士。官至南京國子監祭酒。事蹟具明史儒林傳。是書專以發明朱子本義爲主。故其體例以本義與經文並書。但於本義毎條之首。加一圈以示別。蓋尊之亞於經也。然實多與本義異同。如經分上下。朱子云以其簡袠重大。故分爲上下二篇。淸則云六十四卦。何以不三十二卦爲上經。三十二卦爲下經。而乃上經三十卦。下經三十四卦也。用九見羣龍无首。朱子云用九是諸卦百九十二陽爻之通例。見羣龍无首。是此卦六爻。皆用九者之占辭。淸則云孔子象傳及文言。節節皆是主六爻皆用九者言。但本義不主此說。又云若依朱子之說。則於用九之下。又當添六爻皆用九者一句。知至至之。知終終之。朱子說上句知字重。下句終字重。淸則云此未必是本文之意。本文下句一知字。豈偶然哉。豈姑以對上句而無所當哉。其他不肎委曲附和。大率類此。朱子不全從程傳。而能發明程傳者莫若朱子。淸不全從本義。而能發明本義者莫若淸。醇儒心得之學。所由與爭門戸者異歟。<br/>
</p></div></body>
</html>