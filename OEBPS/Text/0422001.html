<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御定題畫詩 一百二十卷
</h2><p>
<!--no:-->康煕四十六年聖祖仁皇帝御定。裒合題畫之詩。共爲一集者。始於宋之孫紹遠。然書止八卷。所錄僅唐宋之作。未爲賅備。所分二十六門。義例亦未能盡協。自是以來。論書畫者。如無名氏之鐵網珊瑚。（案鐵網珊瑚舊誤稱朱存理作。今已訂正。語詳本條之下）郁逢慶之書畫題跋記。張丑之淸河書畫舫。眞蹟日錄。汪砢玉之珊瑚網。孫承澤之庚子銷夏記。吳其貞之書畫記。高士奇之江邨銷夏錄。卞永譽之書畫彙考。所錄皆題跋爲多。詩句僅附見其一二。卽御定佩文齋書畫譜。與此書同時竝纂。亦不立題詠一門。臣等竊以管蠡之見。窺測高深。或以古人題畫者多。題書者少。卷帙旣慮偏枯。又書畫譜爲卷一百。而此書篇什繁富。爲卷一百二十。如併爲一編。則末大於本。亦未協體例。是以分命廷臣。各爲編校歟。集中所錄。凡詩八千九百六十二首。分爲三十門。如樹石別於山水。名勝亦別於山水。古蹟別於名勝。古像別於寫眞。漁樵耕織牧養別於閒適。蘭竹禾麥蔬果別於花卉。配隸倶有條理。末爲人事雜題二類。包擧亦爲簡括。較諸孫氏舊編。實博而有要。披覽之餘。覺名物典故。有資考證。鴻篇巨製。有益文章。卽山川景物。開卷如逢。魚鳥畱連。煙雲供養。亦足以悦性怡情。及恭讀御製序文。則謂不逾几席。而得流觀山川險易之形。近在目前。而可考鏡往代畱遺之蹟。以至農耕蠶織。纖悉必具。雞犬桑麻。宛然如睹。庶幾與昔人豳風無逸之圖。有互相發明者焉。益知聖人之心。卽物寓道。所見者大。又不徒作藝事觀焉。
</p><br/></div></body></html>