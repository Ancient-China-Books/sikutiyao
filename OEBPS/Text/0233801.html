<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 山水純全集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->山水純全集 一卷
</h2>
<!--ed:-->浙江鮑士恭家藏本
<p>
<!--no:-->宋韓拙撰。拙字純全。號琴堂。南陽人。畫史會要稱其善畫山水窠石。著山水純全集。卽指此書。別本或作山水純全論。傳寫譌也。拙始末不可考。惟集末有宣和辛丑夷門張懷後序。稱自紹聖閒擔筮至都下進藝。爲都尉王晉卿所愜。薦於今聖藩邸。繼而上登寶位。授翰林書藝局祗候。累遷爲直長秘書待詔。今已授忠訓郞云云。蓋徽宗時畫院中人也。是編首論山。次論水。次論林木。次論石。次論雲霧煙靄嵐光風雨雪霜。次論人物橋彴關城寺觀山居舟車四時之景。次論用墨格法氣韻之病。次論觀畫別識。次論古今學者。凡九篇。而序中自稱曰十篇。豈佚其一歟。其物論多主規矩。所謂逸情遠至。超然於筆墨之外者。殊未之及。蓋院畫之體如是。然未始非畫家之格律也。考鄧椿畫繼。載有洛人韓若拙工畫翎毛。又善寫眞。宣和末應募使高麗寫國王眞。會用兵不果行。二人同時同鄕里同喜畫。而姓名祇差一字。殆一人而譌傳歟。不可考矣。<br/>
</p></div></body>
</html>