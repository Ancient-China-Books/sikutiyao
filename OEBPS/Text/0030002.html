<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 詩集傳 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩集傳 八卷
</h2>
<!--ed:-->通行本
<p>
<!--no:-->宋朱子撰。宋志作二十卷。今本八卷。蓋坊刻所併。朱子注易。凡兩易稾。其初著之易傳。宋志著錄。今已散佚。不知其說之同異。註詩亦兩易稾。凡呂祖謙讀詩記。所稱朱氏曰者。皆其初稾。其說全宗小序。後乃改從鄭樵之說。<span class="jiazhu">案朱子攻序用鄭樵說。見於語錄。朱升以爲用歐陽修之說。殆誤也。</span>是爲今本。卷首自序。作於淳熙四年。中無一語斥小序。蓋猶初稾。序末稱時方輯詩傳。是其證也。其註孟子。以柏舟爲仁人不遇。作白鹿洞賦。以子衿爲刺學校之廢。周頌豐年篇。小序辨說。極言其誤。而集傳乃仍用小序說。前後不符。亦舊稾之刪改未盡者也。楊愼丹鉛錄。謂文公因呂成公太尊小序。遂盡變其說。雖意度之詞。或亦不無所因歟。目是以後。說詩者遂分攻序宗序兩家。角立相爭。而終不能以偏廢。欽定詩經彙纂。雖以集傳居先。而序說則亦皆附錄。允爲持千古之平矣。舊本附詩序辨說於後。近時刊本皆刪去。鄭元稱毛公以序分冠諸篇。則毛公以前序。本自爲一卷。隋志唐志。亦與毛詩各見。今已與辨說別著於錄。茲不重載。其閒經文訛異。馮嗣京所校正者。如鄘風終然允臧。然誤焉。王風牛羊下括。括誤栝。齊風不能辰夜。辰誤晨。小雅求爾新特。爾誤我。朔月辛卯。月誤日。胡然厲矣。然誤爲。家伯家宰。家誤冢。如彼泉流。泉流誤流泉。爰其適歸。爰誤奚。大雅天降滔德。滔誤慆。如彼泉流。亦誤流泉。商頌降予卿士。予誤于。凡十二條。陳啓源所校正者。召南無使尨也吠。尨誤厖。何彼襛矣。襛誤穠。衛風遠兄弟父毎。誤遠父母兄弟。小雅言歸斯複。斯誤思。昊天大憮。大誤泰。楚茨以享以祀。享誤饗。福祿膍之。膍誤媲。畏不能趨。趨誤趍。不皇朝矣。皇誤遑。<span class="jiazhu">下二章同。</span>大雅淠彼涇舟。淠誤渒。以篤于周祜。脱于字。周頌既右饗之。饗誤享。魯頌其旂茷茷誤茷茷。商頌來格祁祁誤祈祈。凡十四條。又轉文訛異。陳啓源所校正者。召南騶虞篇。豝牝豕也。牝誤牡。終南篇。黻之状亞象兩弓相背。亞誤亞。弓誤已。南有嘉魚篇。鯉質鱒鱗。鱗誤鯽。又衍肌字。甫田篇。或耘或耔。引漢書苗生葉以上脱生字。隤其上。誤壝其上。頍弁篇賦而比也。誤增興又二字。<span class="jiazhu">案此輔廣詩童子問所增。</span>小宛篇。俗呼青雀。雀誤觜。文王有聲篇。淢成溝也。成訛城。召旻篇。池之竭矣章。比也誤作賦。閔予小子篇。引大招三公穆穆。誤三公揖讓。賚篇。此頌文王之功。王誤武。駉篇。此言魯侯牧馬之盛。魯侯誤僖公。凡十一條。史榮所校正者。衛風伯兮篇。傳曰女爲悅己者容。己下脱者字。王風采葛篇。蕭萩也。萩誤荻。唐風葛生篇。域營域也。營誤塋。秦風蒹葭篇。小渚曰沚。小誤水。小雅四牡篇。今䳕鳩也。䳕誤鵓。蓼蕭篇。在衡曰鸞。衡誤鑣。采芭篇。卽今苦蕒菜。蕒誤藚。正月篇。申包胥曰人定則勝天。定誤眾。小弁篇。江東呼爲鵯鳥。鵯誤鴨。巧言篇。君子不能堲讒。堲誤墍。凡十條。蓋五經之中。惟詩易讀習者十恆七八。故書坊刊版亦最夥。其輾轉傳訛。亦爲最甚。今悉釐正。俾不失眞。至其音叶。朱子初用吳棫詩補音。<span class="jiazhu">案棫詩補音。與所作韻補爲兩書。書錄解題。所載甚明。經義考合爲一書。誤也。</span>其孫鑑又意爲增損。頗多舛迕。史榮作風雅遺音。已詳辨之。茲不具論焉。<br/>
</p></div></body>
</html>