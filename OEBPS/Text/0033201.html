<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩序補義 二十四卷
</h2><p>
<!--no:-->國朝姜炳璋撰。炳璋字石貞。號白巖。象山人。乾隆甲戌進士。官石泉縣知縣。是編以詩序首句爲國史所傳。如蘇轍之例。但轍於首句下申明之語。竟删除不論。炳璋則存其原文。與首句中離一字書之。而一一訂其疎舛。例又小殊。蓋參用朱子詩序辨說之義。以貫通兩家也。其論江有沱。謂古者嫡媵竝行。無待年於國之禮。然春秋伯姬歸紀。叔姬歸酅。實非一年之事。未可斷其必無。論魯頌謂用天子禮樂。自吉禘莊公始見於經。斷以爲僭自僖公。然呂覽史角之事。雖出雜說。而考仲子之宮。初獻六羽。註謂前此用八。故曰初獻。是已在隱公先矣。是過於考證。轉失之眉睫之前。他如論野有死麕。以尨吠爲喻人之類。亦失經旨。要其恪守先儒。語必有據。而於廢序諸家。亦置而不爭。不可不謂篤實近裏之學也。其綱領有云。有詩人之意。有編詩之意。如雄雉爲婦人思君子。凱風爲七子自責。是詩人之意也。雄雉爲刺宣公。凱風爲美孝子。是編詩之意也。朱子順文立義。大抵以詩人之意。爲是詩之旨。國史明乎得失之迹。則以編詩之意。爲一篇之要。尤可謂解結之論矣。
</p><br/></div></body></html>