<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 蕭茂挺文集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->蕭茂挺文集 一卷
</h2>
<!--ed:-->江蘇巡撫採進本
<p>
<!--no:-->唐蕭穎士撰。穎士字茂挺。潁川人。梁鄱陽王之裔。世系具載其贈韋司業書中。開元二十三年舉進士。對策第一。天寶初官祕書正字。以搜括遺書。淹久不報劾免。尋召爲集賢校理。忤李林甫。調廣陵參軍。韋述薦爲史館待制。又忤林甫免。林甫死。調河南府參軍。安祿山反。穎干走山南。源洧辟掌書記。後爲揚州功曹參軍。復棄官去。遂客死於汝南。事蹟具新唐書文藝傳。穎士嘗作伐櫻桃賦以刺林甫。唐書本傳譏其褊。而晁公武讀書志。則稱其每俯臨於蕭牆。姦回得而窺伺之句。爲知幾先見。唐書貶之爲非。今考穎士當祿山寵盛之時。嘗與柳并策其必反。旣而言驗。乃詣河南採訪使郭納言獻策守禦。納言不能用。祿山別將攻南陽。山南節度使源洧欲遁。穎士力持之。乃堅意拒賊。永王璘嘗召之不赴。而與宰相崔圓書。請先防江淮之亂。旣而劉展又果叛。其才略志節。皆過於人。不但如晁氏之所云。文章根柢。固不僅在學問之博奧也。穎士文章與李華齊名。而穎士尤爲當代所重。李邕負一代宿望。而進芝草表假手穎士。則其推挹可知。唐志載穎士游梁新集三卷。文集十卷。宋志僅載文集十卷。而游梁新集已佚。此本前有曹溶名字二印。蓋其所藏僅賦九篇。表五篇。牒一篇。序五篇。書五篇。史稱其與崔圓書。今集中不載。書錄解題所云柳并序。今亦佚之。又後人鈔撮文苑英華唐文粹諸書而成。非復十卷之書矣。然殘膏賸馥。猶足沾溉。正不必以不完爲歉也。<br/>
</p></div></body>
</html>