<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十二
<!--sf:-->禮類四
</font><h2>
<!--ti:-->辨定祭禮通俗譜 五卷
</h2><p>
<!--no:-->國朝毛奇齡撰。奇齡有仲氏易。已著錄。是編一名二重禮譜。蓋欲成喪祭二禮。嗣以喪禮別有吾說編。因惟存祭禮。其說取古禮而酌以今制。故以通俗爲名。凡分七門。一曰祭所。二曰所祭者。三曰主祭之人。四曰祭之時。五曰祭儀。六曰祭器。七曰祭物。末附外神。其中各條。雖閒與朱子家禮爲難。不出奇齡平日囂爭之習。然考朱子年譜。家禮成於乾道六年庚寅。朱子時四十一歲。其稾旋爲人竊去。越三十年。朱子沒後。始復有傳本行世。儒者或以爲疑。黃榦爲朱子弟子之冠。亦云爲未暇更定之本。則家禮之出自朱子手定與否。尚無顯證。卽眞獲朱子已失之稾。而草創初成。亦恐尚非定本。以王懋竑之篤信朱子。而所作白田雜著。乃反覆辨是書之依託。其言具有根據。則奇齡之辨。又不能盡以好勝目之矣。其閒如謂漢唐以來。人臣無建廟之文。南渡紹興嘉泰諸年。爲秦檜韓𠈁冑立廟。而制終未定。考宋龔鼎臣東原錄。稱文彥博家廟不作七閒。乃用唐杜岐公家舊式。則安得謂漢以後人臣無建廟之文。其論後世不世爵世官。今之宗子非古宗子。引阡陌不同於井田。郡縣不同於封建爲證。其說是也。然井田廢而正供之義不廢。封建廢而臂指相維之義不廢。世官廢而宗子支子之義不廢。漢書載當時詔令。每稱賜天下爲父後者。其時已不世官。而云爲父後。則有不爲父後者可知。今制父母在而子先卒者。其長孫於祖父母之喪。服斬衰三年。卽宗子爲後之義。灼然可推。安能一舉而廢之。使主祭之時。但以行輩年齒爲序乎。至於祭必以子一條。謂祠堂合祭先代。使宗子主四親之祭。致凡爲人子者。不得祭父。則所祭四親。係他人之親。並非己親。所祭之父。係他人之父。並非己父。措語尤乖。皆不免於瑕纇。蓋其大意。務通人情。故不免有違古義。然大致斟酌變通。於古禮之必不可行。及俗禮之誤託於古者。剖析考證。亦往往釐然有當。固不妨存備一家之說也。
</p><br/></div></body></html>