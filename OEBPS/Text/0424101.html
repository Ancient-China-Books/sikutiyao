<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十四 總集類存目一 二馮評點才調集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十四
<!--sf:-->總集類存目一
</font><h2>
<!--ti:-->二馮評點才調集 十卷
</h2>
<!--ed:-->內府藏本
<p>
<!--no:-->國朝馮舒馮班所評點。其猶子武合刊之。班有鈍吟雜錄。已著錄。此書去取大旨。具見武所作凡例中。凡所持論。具有淵源。非明代公安竟陵諸家。所可比擬。故趙執信祖述其說。然韋縠之選是集。其途頗寛。原不專主晚唐。故上自李白王維。以至元白長慶之體。無不具錄。二馮乃以國初風氣。矯太倉歷城之習。競尚宋詩。遂借以排斥江西。尊崇崑體。黃陳溫李。齗齗爲門戸之爭。不知學江西者。其弊易流於粗獷。學崑體者。其弊亦易流於纖穠。除一弊而生一弊。楚固失之。齊亦未爲得也。王士禎謂趙執信崇信是書。鑄金呼佛。殊不可解。杭世駿榕城詩話。亦曰戚進士弢言德淸人。毎爲二馮左袒。予跋其才調集點本後曰。固哉馮叟之言詩也。承轉開合。提唱不已。乃村夫子長技。縁情綺靡。寧或在斯。古人容有細心。通才必不當爲此迂論。右西崑而黜西江。夫西崑盛於晚唐。（案晚唐無西崑之名。此語失考）西江盛於南宋。今將禁晉宋之不爲齊梁。禁齊梁之不爲開元大歷。此必不得之數。風會流轉。人聲因之。合三千年之人。爲一朝之詩。有是理乎。二馮可謂能持詩之正。未可謂遂盡其變也云云。其論頗當。惟謂承轉開合。乃村夫子長技。則又主持太過。孟子曰。梓匠輪輿。能與人規矩。不能使人巧。巧在規矩之外。而亦不能出乎規矩之中。故詩必從承轉開合入。而後不爲泛駕之馬。久而神明變化。無復承轉開合之迹。而承轉開合。自行乎其閒。譬如王嬙西子。明眸纖歩。百態横生。要其四體五官之位置。不能與人有異也。豈有眉生目下。足著臂㫄者哉。王士禎蠡勺亭觀海詩曰。舂浪護魚龍。驚濤與漢通。石華秋散雪。海扇夜乘風。竟不知士禎斯遊。爲在春在秋在晝在夜。豈非但標神韻。不講承轉開合之故哉。世駿斯言。徒欲張新城之門戸。而不知又流於一偏也。<br/>
</p></body>
</html>