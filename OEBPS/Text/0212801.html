<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 鍼灸問對 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->鍼灸問對 三卷
</h2>
<!--ed:-->兩淮鹽政採進本
<p>
<!--no:-->明汪機撰。機字省之。祁門人。明史方技傳。稱吳縣張頤祁門汪機杞縣李可大常熟繆希雍。皆精通醫術。治病多奇中。卽其人也。是書成於嘉靖壬辰。前有程鏔序。上中二卷論鍼法。下卷論灸法。及經絡穴道。皆取靈樞素問難經甲乙經。及諸家鍼灸之書。條析其說。設爲問答。以發明其義。措語頗爲簡明。其論鍼能治有餘之病。不能治不足之病。詳辨內經虛補實瀉之說。爲指虛邪實邪。非指病體之虛實。又論古人充實。病中於外。故鍼灸有功。今人虛耗。病多在內。鍼灸不如湯液。又論誤鍼誤灸之害。與巧立名目之誣。皆術家所諱不肯言者。其說尤爲篤實。考機石山醫案。凡所療之證。皆以藥餌攻補。無僅用鍼灸奏功者。蓋惟深知其利病。故不妄施。所由與務矜奇技者異也。<br/>
</p></div></body>
</html>