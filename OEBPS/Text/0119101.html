<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十 雜史類存目三 兩朝平攘錄 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十
<!--sf:-->雜史類存目三
</font><h2>
<!--ti:-->兩朝平攘錄 五卷
</h2>
<!--ed:-->浙江巡撫採進本
<p>
<!--no:-->明諸葛元聲撰。元聲會稽人。是書凡紀五大事。考明史載隆慶五年三月己丑。封諳達爲順義王。六月甲寅。順義王諳達貢馬。告廟受賀。丙辰。諳達執趙全餘黨十三人來獻。此書卷一紀其事。又萬歷元年九月丙戌。四川都掌蠻平。此書卷二紀其事。又萬歷二十年三月戊辰。寧夏致仕副總兵哱拜殺巡撫党馨。副使石繼芳。據城反。壬申。總督魏學曾討寧夏賊。秋七月。以葉夢熊代之。九月壬申。寧夏賊平。十一月壬辰。御午門受寧夏俘。此書第三卷紀其事。又萬歷二十年五月。倭犯朝鮮。二十一年正月。李如松攻倭於平壤。克之。四月。倭使小西飛納款。二十四年九月。平秀吉復攻朝鮮。二十六年十二月。總兵官陳璘破倭於乙山。朝鮮平。此書第四卷紀其事。又萬歷二十五年七月。楊應龍叛。掠合江綦江。二十八年二月。李化龍帥師分路進討播州。六月。克海龍囤。楊應龍自縊。播州平。是書第五卷紀其事。卷首有萬歷丙午商濬序。考丙午爲萬歷三十四年。則元聲之成是書。得之目睹爲多也。<br/>
</p></div></body>
</html>