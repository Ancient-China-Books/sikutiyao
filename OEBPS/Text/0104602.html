<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 宋史全文 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->宋史全文 三十六卷
</h2>
<!--ed:-->內府藏本
<p>
<!--no:-->不著撰人名氏。原本題曰續通鑑長編。而以李燾進長編表冠之於前。是直以爲燾之長編矣。案燾成書在孝宗時。所錄止及北宋。此本實載南宋一代之事。其非出燾手明甚。檢勘此書。卷卷標題。皆有宋史全文四字。而永樂大典宋字韻內。亦多載宋史全文。與長編截然二書。又此本目錄。前有坊閒原題。稱本堂得宋鑑善本。乃名公所編。前宋已盛行。再付諸梓云云。蓋本元人所編。而坊賈假託燾名。詭稱前宋盛行耳。惟永樂大典所收之書。皆載入文淵閣書目。乃宋鑑多至六部。獨不見宋史全文之名。或亦楊士奇等編輯時。因標題而致誤歟。又別本之末。有商邱宋犖跋。曰宋李燾有通鑑長編百六十八卷。續長編集要六十八卷。續宋編年十八卷。今世藏書家。往往求之甚渴。此三十六卷。是元人所刋。卷首割去著書人姓名。卷末割去大元字。其爲元胡宏續通鑑長編無疑云云。則又臆斷之語。未見其有確證也。其書自建隆以迄咸淳。用編年之體。以次排纂。其靖康以前。亦本於燾之長編。而頗加删節。高孝二代。則取諸留正之中興聖政草。今以永樂大典所載聖政草。相與參校。其文大同小異。留正等所附案語。亦援引甚多。至光寧以後。則別無藍本可據。爲編書者所自輟輯。故永樂大典。於光寧二宗下。亦全收此書之文。勘對竝合。其於諸家議論。採錄尤富。如呂中講義。何俌龜鑑。李沆太祖實錄論。足國論。富弼等釋。呂源等增釋。陳瓘論大事記諸書。雖其立說不盡精醇。而原書世多失傳。亦足以資參考也。惟原本第三十六巷內度宗少帝及益王廣王事蹟。俱有錄無書。永樂大典亦未採。今姑仍其闕焉。<br/>
</p></div></body>
</html>