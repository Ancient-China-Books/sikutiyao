<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 欽定叶韻彙輯 五十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->欽定叶韻彙輯 五十八卷
</h2>
<p>
<!--no:-->乾隆十五年奉敕撰。字數部分。皆仍佩文詩韻。惟以今韻之離合。別古韻之異同。如江韻獨用。則一韻爲一部。東冬兩韻同用。則兩韻爲一部。支微齊三韻同用。則三韻爲一部是也。每部皆附叶韻。略如吳棫韻補。惟韻補於今韻每部各載叶韻。此則一部獨用者。附本部末。諸部同用者。卽總附諸部末。如蒙字叶莫邦切。則獨附江部後。江字叶戶公切。則總附東冬二部。後魚字叶魚羈切。則總附支微齊三部後是也。夫古今聲音之遞變。亦如大小篆隸八分之遞變。或相因。或迥不相近。以迥不相近之音。施於歌詠。於古雖有徵。而於今不能悉協。唐人古詩。大抵皆相近之音。故東冬江古音雖同。而此書東冬自爲部。江自爲部。支微齊佳灰。古音雖同。而此書支微齊自爲部。佳灰自爲部。皆取不戾於古。而可行於今也。至於叶韻之說。宋以來糾紛彌甚。謂庚收穿鼻。眞收舐齶。兩不相叶。然嘉名靈均。乃見於屈原之騷。謂江本通東。陽本通庚。兩不相叶。然成雙鴛鴦。乃見於徐陵之賦。此異而彼同。此通而彼礙。各執一理。勝負互形。所謂愈冶而愈棼也。此書所錄。惟據古書註。有是音者。使以類相從。明前有所承。卽後有所本。不復旁牽博辨。致枝蔓橫生。解結釋紛。尤爲得要。於數百年講古韻者。誠爲獨酌其中矣。<br/>
</p></body>
</html>