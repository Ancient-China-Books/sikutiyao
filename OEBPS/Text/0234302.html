<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 竹譜 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->竹譜 十卷
</h2>
<!--ed:-->永樂大典本
<p>
<!--no:-->元李衎撰。衎字仲賓。號息齋。薊邱人。皇慶元年。爲吏部尚書。拜集賢殿大學士。諡文簡。蘇天爵滋溪集有衎墓志。稱其翰墨餘暇。善圖古木竹石。有王維文同之高致。續宏簡錄曰。李衎少時見人畫竹。從㲤窺其筆法。始若可喜。旋覺不類。輒嘆息舍去。後從黃華子澹游學。（案黃華老人。金王庭筠之別號。澹游。庭筠子曼慶之別號。畫史會要錄稱庭筠善古木竹石。曼慶亦工墨竹。）已觀黃華所畫墨竹。又迥然不同。乃復棄去。至元初。來錢塘。得文同一幅。欣然願慰。自後一意師之。兼善畫竹法。加靑綠設色。後使交趾。深入竹鄕。於竹之形色情狀。辨析精到。作畫竹墨竹二譜。凡黏幀礬絹之法悉備。又鄧文原履素齋集。有哭衎詩二首。詩末註曰。仲賓近刊竹譜二十卷。其書世罕傳本。浙江鮑氏所傳鈔者。僅有一卷。疎略殊甚。惟永樂大典載其完書。實分四門。曰畫竹譜。墨竹譜。與宏簡錄所言合。又有竹態譜。竹品譜。其竹品譜中又分全得品。異形品。異色品。神異品。似是而非竹品。有名而非竹品。六子目。共爲十卷。卷各有圖。蓋每二卷併一卷矣。其書廣引繁徵。頗稱淹雅。錄而存之。非惟游藝之一端。抑亦博物之一助矣。中有有說而無圖者。自序謂與常竹同者。則不復圖。非闕佚也。<br/>
</p></div></body>
</html>