<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 儒林宗派 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->儒林宗派 十六卷
</h2>
<!--ed:-->編修周永年家藏本
<p>
<!--no:-->國朝萬斯同撰。斯同有廟制圖考。已著錄。是編紀孔子以下。迄於明末諸儒。授受源流。各以時代爲次。其上無師承。後無弟子者。則別附著之。自伊雒淵源錄出。宋史遂以道學儒林分爲二傳。非惟文章之士。記誦之才。不得列之於儒。卽自漢以來。傳先聖之遺經者。亦幾幾乎不得列於儒。講學者遞相標榜。務自尊大。明以來談道統者。揚己凌人。互相排軋。卒釀門戶之禍。流毒無窮。斯同目擊其弊。因著此書。所載斷自孔子以下。杜僭王之失。以正綱常。凡漢後唐前。傳經之儒。一一具列。除排擠之私。以消朋黨。其持論獨爲平允。惟其附錄一門。旁及老莊申韓之流。未免矯枉過直。又唐啖助之學。傳之趙匡陸淳。宋孫復之學。傳於石介。皆卓然自立一家。宋代說經。實濫觴於二子。乃列之散儒之中。不入宗派。亦有所未安。至於朱陸二派。在元則金吳分承。在明則薛王異尚。四百年中。出此入彼。淵源有自。脈絡不誣。亦未可以朝代不同。不爲明其宗系。如斯之類。雖皆未免少疎。然較之學統學案諸書。則可謂湔除錮習。無畛域之見矣。世所傳本。僅十二卷。此本出自歷城周氏。較多四卷。蓋其末年完備之定本云。<br/>
</p></div></body>
</html>