<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 皇甫司勳集 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->皇甫司勳集 六十卷
</h2>
<!--ed:-->內府藏本
<p>
<!--no:-->明皇甫汸撰。汸有百泉子緒論。已著錄。其詩文有政學。還山。奉使。寓黃。家居。南都。禪栖。澶州。栝州。南中。山居。副京。來鳧。司勳。北征。南署。赴京。浩歌亭。安雅齋。諸集。晚年手自删削。定爲賦一卷。詩三十二卷。雜文二十七卷。冠以集原一篇。其諸集之名。仍分註各卷之末。朱彝尊靜志居詩話。稱汸集六十卷。卽此本也。集原自術其詩。始爲關洛之音。一變爲楚音。又一變爲江左之音又一變爲燕趙之音。又一變爲蜀音。縷舉其師友淵源甚詳。今統觀所作。古體源出三謝。近體源出中唐。雖乏深湛之思。而雅飭雍容。風標自異。在明中葉。不失爲第二流人。馮時可雨航雜錄云。皇甫百泉與王弇州名相埒。時人謂百泉如齊魯變可至道。弇州如秦楚強遂稱王。王士禎香祖筆記。以時可所評爲確論云。<br/>
</p></div></body>
</html>