<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十 雜史類存目三 吳淞甲乙倭變志 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十
<!--sf:-->雜史類存目三
</font><h2>
<!--ti:-->吳淞甲乙倭變志 二卷
</h2>
<!--ed:-->浙江巡撫採進本
<p>
<!--no:-->明張鼐撰。鼐字世調。華亭人。萬歷甲辰進士。官至南京吏部右侍郎。兼詹事府詹事。吳淞倭患。在嘉靖甲寅乙卯之閒。故記二歲事獨詳。上卷分紀兵紀捷殲渠周防四目。下卷分十德十勳十忠十節僧兵狼兵鹽丁遣祀三太學四辯士兩孝子三乞兒三腐儒等十三目。明史藝文志著於錄。此本題曰甲乙倭變。鈔錄者省其文也。鼐自序云。松之難。松之遺老能道之。然案之籌海圖編。及海防考諸書。其日月頗不合。得非境外事。境外人不能傳耶。吾寧信其目擊者焉。今考正史。倭寇松江。始於嘉靖甲寅。而此云癸丑。張經王江涇之捷。歲紀乙卯。而此云甲寅。諸所記載。率差一年。非第日月而已。鼐作是書時。已官諭德直史館。於故府典故。得以考核。不應差謬至此。疑其必有所受之也。書中汪直俱作王眞。未喩其故。殆傳寫之誤耶。<br/>
</p></div></body>
</html>