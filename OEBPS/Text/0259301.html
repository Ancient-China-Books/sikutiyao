<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 經鉏堂雜志 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->經鉏堂雜志 八卷
</h2>
<!--ed:-->江西巡撫採進本
<p>
<!--no:-->宋倪思撰。思有班馬異同。已著錄。是編乃其晚年劄記之文。其學雜出於釋老。務爲恬退高曠之說。然如謂妻子無論賢不肖。當以冤家視之。害理殊甚。其他亦皆淺陋無味。明代陳繼儒一派。發源於此。又議論空疏。多無根據。如顏斶生王死士之論。與安步晚食之語。同出一時。而思引斶前王前一段。附論其下。曰。此卽晚食以當肉。安步以當車之顏斶耶。抑別一人耶。是併戰國策未讀也。賈誼謫長沙王傅。作鵬賦之後。年餘而死。而思謂賈誼陳治安之策。乃在於鵩賦之後。豈其涉歷世故。於事理講明。尤更深究耶。是併漢書史記亦未詳考也。宋史思本傳載。陳晦草史彌遠制詞。用昆命元龜語。思以爲類董賢策文用允執厥中之文。上疏爭之。坐是罷去。考劉克莊後村詩話。稱思駁論時晦累疏。援引唐人及宋代累朝命相。皆用此語以駁思。思遂削秩。則晦雖曲貢諛詞。而轉據典文。思雖力持正論。而疎於考證。是書之陋。固其宜矣。<br/>
</p></body>
</html>