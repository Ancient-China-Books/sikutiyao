<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 詩人玉屑 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->詩人玉屑 二十卷
</h2>
<!--ed:-->內府藏本
<p>
	<!--no:-->宋魏慶之撰。慶之字醇甫。號菊莊。建安人。是編前有淳祐甲辰黃昇序。<span class="jiazhu">案昇字原本作曰<img class="font-img" src="../Images/0437202.png"/>。<span class="jiaozhusup">校：<img class="font-img" src="../Images/0437202.png"/>非標準字据彙訂本第6681頁補。</span>蓋偶從篆體。說在昇花菴詞條下</span>稱其有才而不屑科第。惟種菊千叢。日與騷人逸士觴咏於其閒。蓋亦宋末江湖一派也。宋人喜爲詩話。裒集成編者至多。傳於今者惟阮閲詩話總龜。蔡正孫詩林廣記。胡仔苕溪漁隱叢話。及慶之是編。卷帙爲富。然總龜蕪雜。廣記挂漏。均不及胡魏兩家之書。仔書作於高宗時。所錄北宋人語爲多。慶之書作於度宗時。所錄南宋人語較備。二書相輔。宋人論詩之概。亦略具矣。慶之書以格法分類。與仔書體例稍殊。其兼採齊己風騷旨格僞本。詭立句律之名。頗失簡擇。又如禁體之中。載蒲鞵詩之類。亦殊猥陋。論韓愈精衞銜石塡海。人皆譏造次。我獨賞專精二句。爲勝錢起曲終人不見。江上數峯靑二句之類。是非亦未平允。然採摭旣繁。菁華斯寓。鍾嶸所謂披沙簡金。往往見寶者。亦庶幾焉。固論詩者所必資也。<br/>
</p></div></body>
</html>
