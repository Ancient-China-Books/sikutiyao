<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 鑑戒錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->鑑戒錄 十卷
</h2>
<!--ed:-->江西巡撫採進本
<p>
<!--no:-->蜀何光遠撰。光遠字輝夫。東海人。孟昶廣政初。官普州軍事判官。其書多記唐及五代閒事。而蜀事爲多。皆近俳諧之言。各以三字標題。凡六十六則。趙希弁讀書後志。以爲輯唐以來君臣事迹。可爲世鑒者。似未睹其書。因其名而臆說也。舊本前有劉曦度序。亦見希弁志。宋史藝文志。遂以劉曦度鑑戒錄三卷。何光遠鑑戒錄三卷。分爲二書。益舛誤矣。書中閒有夾註。如判木夾一條云。此答木夾書。元是胡曾與路巖相公鎮蜀日修之。非爲高駢相公也。何光遠誤述危亂黜一條。云據禪月詩。集中此詩。自哭涪州張侍郞。非張拾遺。何光遠錯舉證也。四公會一條。云此篇元在本事詩中。叙說甚詳。何光遠重取論說。又加改易。非也。皆駁正光遠之說。不知出自何人。此本析爲十卷。有朱彝尊跋。稱從項元汴家宋本影寫。則猶宋人所分也。今觀所記。如徐后事一條。所載王承旨詩。後山詩話。以爲花蕊夫人作。蜀門諷一條。所載向瓚嘲蔣鍊師詩。南唐近事。以爲廬山道士。其語大同小異。猶可曰傳聞異詞。鑒寃辱一條。全剽襲殷芸小說東方朔辨怪哉蟲事。（案小說已佚。此條見太平廣記四百七十三。）已爲附會。鬼傳書一條。不知水經注有梁孝直事。更屬粗疎。至逸士諫一條。稱昭宗何后荒於從禽。考新唐書后妃列傳。昭宗奔播岐梁閒。后侍膳無須臾去。舊唐書亦云。后於蒙塵薄狩之中。嘗侍膳御不離左右。安得有畋遊之事。且昭宗寄命強藩。不能自保。又安能縱后畋遊。恆至六十里外。殊爲誣誕。灌鐵汁一條。稱秦宗權本不欲叛。乃太山神追其魂。以酷刑逼之倡亂。是爲盜賊藉口。尤不可以訓。特以其爲五代舊書所載。軼事遺文。往往可資採掇。故仍錄之小說家焉。<br/>
</p></body>
</html>