<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 唐子西集 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->唐子西集 二十四卷
</h2>
<!--ed:-->浙江巡撫採進本
<p>
<!--no:-->宋唐庚撰。庚有三國雜事。已著錄。讀書志錄解題。均載唐子西集二十卷。宋史庚本傳。亦同。文獻通考則作十卷。此本乃明崇禎庚辰福州徐𤊹從何楷家鈔傳。國朝雍正乙巳歸安汪亮采所校刊。凡詩十卷。文十二卷。文末綴以三國雜事二卷。共二十四卷。前有鄭總呂榮義。及庚弟庾三序。俱作於宣和四年。又庚子文若書後。作於紹興二十九。總序但云太學諸生所錄。鬻書家所刊。榮義序亦言非完本。庾序則稱比見京師刊行者。止載嶺外所述。因併取其少年時所作。隨卷附之。與文若書後。均不言其卷數。惟紹興二十一年鄭康佐序。乃稱初於鵝城得文四十五首。詩賦一百八十五首。續得閩本。文十二首。詩賦一百十有一首。又續得蜀本文一百四十二首。詩賦三百有十首。屬教授王維則校讐。勒爲二十二卷。刻版摹之。則此本實鄭氏所刊。晁陳諸目所著錄者。殆卽所謂閩本蜀本。故卷數不同歟。強行父作唐子西文錄序。稱次韻冬日旅舍。及畱別二詩。集皆逸之。而二詩今在集中。信當時非一本矣。又汪亮采序。稱其論三國事。雖別爲撰著。亦史所稱精密之一。則三國雜事二卷。爲亮采所增入。故又與二十二卷之數不符也。書錄解題。稱其文長於議論。所著名治存舊正友議賞諸論皆精確。劉克莊後村詩話曰。子西諸文皆高。不獨詩也。其出稍晚。使及坡門。當不在秦晁之下。文獻通考。引劉夷叔之言。亦謂其善學東坡。今考庚與蘇軾。皆眉州人。又先後謫居惠州。宜於鄉前輩多所稱述。而集中詩文。自聞東坡貶惠州一首。及送王觀復序從蘇子於湘南一句外。餘無一字及軾。而詩中深著微詞。序中亦頗示不滿。又上蔡司空書。舉近代能文之士。但稱歐陽修尹洙王回。而不及軾。又讀巢元修傳一篇。言蘇轍靳惜名器太甚。良以是失士心。似庚於軾轍兄弟。頗有所憾。殆負其才氣。欲起而角立爭雄。非肎步趨蘇氏者。二劉所言。未詳考也。其詩刻意鍛鍊。而不失氣格。劉夷叔稱其工於屬對。緣此遂無古意。（按此語見文獻通考。）胡仔苕溪漁隱叢話。則稱其佳句不可勝舉。黃徹䂬溪詩話。則稱其巧於用事。三家之評。各明一義。而均得其實。至於白鷺之詩諸公有意除銘黨。甲乙推求恐到君。詞意淺露。而鶴林玉露稱之。湖上詩之佳月明作哲。好風聖之淸。墮於惡趣。而詩話類編稱之。則舍所長而譽所短矣。集中有別永叔詩一篇。考歐陽修沒於熙寧六年壬子。宋史稱庚謫惠州。遇赦北歸。卒於道年五十一。據集中黎氏權厝銘。其北歸在政和丁酉。上距熙寧壬子。凡四十六年。是修卒之時。庚方五六歲。斷不相及。或他人所作誤入。抑別有字永叔者。如瘧疾示聖俞詩。乃其甥郭聖俞。而非梅堯臣也。疑以傳疑。亦姑仍原本錄之焉。<br/>
</p></div></body>
</html>