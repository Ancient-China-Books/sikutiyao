<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 錦繡萬花谷前集 四十卷 後集 四十卷 續集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->錦繡萬花谷前集 四十卷
<!--ti:-->後集 四十卷
<!--ti:-->續集 四十卷
</h2>
<!--ed:-->兩江總督採進本
<p>
<!--no:-->不著撰人名氏。前有自序。題淳熙十五年十月一日。蓋宋孝宗時人。陳振孫書錄解題。載此書作錦繡萬花谷四十卷。續四十卷。而無後集。黃虞稷千頃堂書所載。則前集後集續集外。又有別集三十卷。今案序中明言自九華之歸。粗編成爲三集。每集析爲四十卷。可知後集爲陳氏偶遺。別集爲後人所續增。不在原編之數。故明人刊本。亦祇三集也。序中稱命名者。爲江蕭恭父。<span class="jiazhu">案尤侗明藝文志註書爲蕭恭父作。蓋因此語而誤。</span>河南胡恪。皆不知何許人。前集之末。獨附載衢州盧襄西征記一篇。於體例殊不相類。或撰此書者。亦衢人。故附載其鄉先輩之書歟。又其書旣歟。又其書旣成於淳熙中。而紀年類載理宗紹定端平年號。帝后誕節類。載寧宗瑞慶節理宗天基節諸名。竝稱理爲今上。是當時書肆。已有所附益。竝非淳熙原本之舊矣。前集凡二百四十二類。後集凡三百二十六類。續集自一卷至十四卷。凡四十六類。自十五卷至四十卷。則皆類姓也。所錄大抵瑣屑叢碎。參錯失倫。故頗爲陳振孫所譏。其地理一門。止列偏安州郡。類姓一門。徵事僅及數條。而古人稱號之類。雙創立名目。博引繁稱。俱不免榛楛雜陳。有乖體要。特其中久經散佚之書。如職林郡閣雅談雅言系述雲林異景記之類。頗賴此以存崖略。雙每類後用藝文類聚例。附錄詩篇。亦頗多逸章賸什。爲他本所不載。略其煩蕪。擷其精粹。未嘗不足爲考證之資也。<br/>
</p></div></body>
</html>