<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->賓退錄 十卷
</h2><p>
<!--no:-->宋趙與峕撰。與峕字行之。（案寶祐五年。陳崇禮作是書序。稱其字曰德行。與墓誌銘不同。或有兩字。亦未可知。謹附識於此。）以宋史宗室世系考之。蓋太祖七世孫也。宋史無傳。志乘亦不載其名。惟趙孟堅彝齋文編有從伯故麗水丞趙公墓銘。曰。有宋通直趙君行之之墓。在安吉州歸安縣鄉山之原。君以敏悟之資。秀出璇源。方弱冠已薦取應舉。寧考登寶位。補官右選。調筦庫之任。於婺於泰於衢者三。又監御前軍器所司行在草料場。踸踔西階。逾三十年。未嘗一日忘科舉業也。故自丁卯迄乙卯。以鎖廳舉而試者亦三。春闈率不偶。積階至忠翊。今上皇帝賚賜。予換文階。舊制宗姓換階。視見服官品。忠翊則應得京秩。新制裁革。回視初薦。僅循從事丞處之麗水。君平昔遊際貴達。方將汲引。而君疾不可復起矣。年五十七。紹定四年十一月終。上章告謝。尋通直命下。弗之覿也云云。其敍與峕生平最詳。惟墓誌銘之首。稱其子孟珤乞銘於某。以丙戌進士同登。則與峕當爲理宗寶慶二年進士。而乃稱其春闈不偶。殆與孟珤同登進士歟。（案孟堅亦非丙戌進士。此文下註代作二字。當爲所代之人也。）是書前後皆有與峕題識。前題不署年月。稱平生聞見所及。喜爲客誦之。賓退。或筆於牘。故命以賓退錄。後題稱閼逢涒灘。蓋成於嘉定十七年甲申也。陳崇禮序。稱其從慈湖先生問學。蓋楊簡之門人。然書中惟論詩多涉迂謬。於吟詠之事茫然未解。至於考證經史。辨析典故。則精核者十之六七。可爲夢溪筆談及容齋隨筆之續。觀其於王建及花蕊夫人宮詞。前後再見。並自糾初考之未詳。知其刻意參稽。與年俱進。前乎是者。有鄭康成之註禮註詩。後說不遷就前說。後乎是者。有閻若璩之尚書古文疏證。後說能訂正前說。得失並存。愈見其所學之加密。蓋惟不自是。所以能歸於是也。視宋人之務自回護。違心而爭勝負者。其識趣相去遠矣。
</p><br/></div></body></html>