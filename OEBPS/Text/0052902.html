<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 春秋意林 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋意林 二卷
</h2>
<!--ed:-->內府藏本
<p>
<!--no:-->宋劉敞撰。宋史藝文志作二卷。王應麟玉海作五卷。馬端臨經籍考。則併春秋權衡春秋傳春秋意林。總題三十四卷。今考權衡實十七卷。傳實十五卷。合以意林二卷。正得三十四卷。與宋志合。則玉海作五卷。傳寫誤也。元吳萊。嘗作是書後序。曰劉子作春秋權衡。自稱書成世無有能讀者。至意林猶未脫稿。多遺闕。今觀其書。或僅標經文數字。不置一辭。或草草數言。文不相屬。而下注云云二字。或一條之下。別標他目一兩字。與本文迥不相關。或佶屈聱牙。猝難句讀。或僅引其端。而詞如未畢。其爲隨筆劄記。屬稿未竟之書。顯然可證。萊所說誠不誣也。又敞旣苦志研求。運意深曲。又好雕琢其詞。使在可解不可解之閒。然考葉夢得石林春秋傳。稱不知經者以其難入。或詆以爲用意太過。出於穿鑿。然熟讀深思。其閒正名分。別嫌疑。大義微言。灼然聖人之意者。亦頗不少。文體之澀。存而不論可矣。<br/>
</p></div></body>
</html>