<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 續古今考 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->續古今考 九卷
</h2>
<!--ed:-->兩江總督採進本
<p>
<!--no:-->舊本題金元好問撰。考好問著述存者。有遺山集。中州集。續夷堅志。佚者有壬辰雜編。此外諸家著錄。別無他書。此編莫省所自來。前有永樂四年解縉續序。詞意凡鄙。不類縉文。其論晉書以十六國爲載記。不若東都事略以遼金夏爲附錄。決非金人之言。中閒屢引困學紀聞。文獻通考。案王應麟生於宋寧宗嘉定十四年辛巳。其作困學紀聞。據袁桷序。應麟時年五十餘歲。當在咸淳末年。好問卒於憲宗七年丁巳。卽宋理宗寶祐五年。是困學紀聞書成。在其歿後二十年。通考雖成於宋末元初。其刊行於世。則在元英宗至治二年。在好問歿後又六十餘年。皆不應預爲徵引。至解論語有婦人焉。引來集之樵書。又引顧炎武語。皆明末國初之人。解中庸屋漏。引陳司業之說。令見陳袓范經咫中。祖范薦舉經學。賜國子監司業銜。事在乾隆十六年。則此書直近時人所爲。本可不著於錄。以其託名古人。故存而辨之。不使售欺焉。<br/>
</p></body>
</html>