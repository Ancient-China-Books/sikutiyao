<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 西京雜記 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->西京雜記 六卷
</h2>
<!--ed:-->內府藏本
<p>
<!--no:-->舊本題晉葛洪撰。洪有肘後備急方。已著錄。黃伯思東觀餘論。稱此書中事皆劉歆所說。葛稚川採之。其稱余者。皆歆本文云云。今檢書後有洪跋。稱其家有劉歆漢書一百卷。考校班固所作。殆是全取劉氏。有小異同。固所不取。不過二萬許言。今鈔出爲二卷。名曰西京雜記。以補漢書之闕云云。伯思所說。蓋據其文。案隋書經籍志。載此書二卷。不著撰人名氏。漢書匡衡傳。顏師古註。稱今有西京雜記者出於里巷。亦不言作者爲何人。至段成式酉陽雜俎。廣動植篇。始載葛稚川就上林令魚泉問草木名。今在此書第一卷中。張彥遠歷代名畫記。載毛延壽畫王昭君事。亦引爲葛洪西京雜記。則指爲葛洪者。實起於唐。故舊唐書經籍志載此書。遂註曰晉葛洪撰。然酉陽雜俎語資篇。別載庾信作詩。用西京雜記事。旋自追改。曰此吳均語。恐不足用。晁公武讀書志。亦稱江左人。或以爲吳均依託。蓋卽據成式所載庾信語也。今考晉書葛洪傳。載洪所著。有抱朴子神仙良吏集異等傳。金匱要方肘後備急方竝諸雜文。共五百餘卷。竝無西京雜記之名。則作洪撰者。自屬舛誤。特是向歆父子作漢書。史無明文。而以此書所紀與班書參校。又往往錯互不合。如漢書載文帝以代王卽位。而此書乃云文帝爲太子。漢書載廣陵王胥淮南王安竝謀逆自殺。而此書乃云胥格猛獸陷脰死。安與方士俱去。漢書楊王孫傳。卽以王孫爲名。而此書乃云名貴。似是故謬其事。以就洪跋中小有異同之文。又歆始終臣莽。而此書載吳章被誅事。乃云章後爲王莽所殺。尤不類歆語。又漢書匡衡傳。匡鼎來句。服虔訓鼎爲當。應劭訓鼎爲方。此書亦載是語。而以鼎爲匡衡小名。使歆先有此說。服虔應劭。皆後漢人。不容不見。至葛洪乃傳。是以陳振孫等。皆深以爲異。然庾信指爲吳均。別無他證。段成式所述信語。亦未見於他書。流傳旣久。未可遽更。今姑從原跋。兼題劉歆葛洪姓名。以存其舊。其書諸志皆作二卷。今作六卷。據書錄解題。蓋宋人所分。今亦仍之。其中所述。雖多爲小說家言。而摭採繁富。取材不竭。李善註文選。徐堅作初學記。已引其文。杜甫詩用事謹嚴。亦多採其語。詞人沿用數百年。久成故實。固有不可遽廢者焉。<br/>
</p></body>
</html>