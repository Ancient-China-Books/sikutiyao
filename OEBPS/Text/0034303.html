<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十七 詩類存目一 詩經說通 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十七
<!--sf:-->詩類存目一
</font><h2>
<!--ti:-->詩經說通 十三卷
</h2>
<!--ed:-->兩淮鹽政採進本
<p>
<!--no:-->明沈守正撰。守正字允中。號無回。錢塘人。萬歷癸卯舉人。官國子監博士。是編成於萬歷乙卯。其說頗以朱傳廢序爲非。然又不甚用古義。其所列引用諸書。不過三十六種。而以豐坊僞魯詩爲冠。又謂隨志稱韓詩雖存。乃其外傳。竟不知崇文總目。尚有韓詩。詩論多茫無考證。故所引皆明人影響之談。雖大旨欲以意逆志。以破拘牽。而純以公安竟陵之詩派。竄入經義。遂往往恍惚而無著。如解關睢云。所謂憂之喜之者。不必泥定文王。亦不必泥定宮人。然則究何指也。至於以行露野有死麕。爲貞女設言自誓。不必定有強娶私誘之事。然則女子待年於室。無故而作一誓詞。傳播於衆。天下有此情事乎。又謂文王之化。必無強暴之男子。然則堯舜之世。亦不當有四凶矣。其膠固不解。更甚於訓詁之家。烏在其能得言外意也。<br/>
</p></div></body>
</html>