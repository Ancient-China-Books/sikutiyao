<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->集部十二
<!--sf:-->別集類十二
</font><h2>
<!--ti:-->梁谿遺稾 一卷
</h2><p>
<!--no:-->宋尤袤撰。袤有遂初堂書目。已著錄。宋史袤本傳。載所著遂初小稾六十卷。內外制三十卷。陳振孫書錄解題。載梁谿集五十卷。今竝久佚。國朝康熙中。翰林院侍講長洲尤侗。自以爲袤之後人。因裒輯遺詩。編爲此本。蓋百分僅存其一矣。厲鶚作宋詩紀事。卽據此本爲主。而別摭三朝北盟會編所載淮民謠一首。茅山志所載庚子歲除前一日遊茅山一首。荊溪外紀所載游張公洞一首。揚州府志所載重登斗野亭一首。郁氏書畫題跋記所載題米元暉瀟湘圖二首。後村詩話所載逸句四聯。而去年江南荒兩聯。卽淮民謠中之語。前後複出。良由瑣碎捃拾。故失於檢校。知其散亡已甚。不可復收拾也。方回嘗作袤詩跋。稱中興以來。言詩必曰尤楊范陸。誠齋時出奇峭。放翁善爲悲壯。公與石湖。冠冕偑玉。端莊婉雅。則袤在當時。本與楊萬里陸游范成大。竝駕齊驅。今三家之集。皆有完本。而袤集獨湮沒不存。蓋文章傳不傳。亦有幸不幸焉。然卽今所存諸詩觀之。殘章斷簡。尚足與三家抗行。以少見珍。彌增寶惜。又烏可以殘賸棄歟。
</p><br/></div></body></html>