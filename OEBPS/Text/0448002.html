<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 唐詞紀 十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->唐詞紀 十六卷
</h2>
<!--ed:-->通行本
<p>
<!--no:-->明董逢元撰。逢元字善長。常州人。是編成於萬歷甲午。雖以唐詞爲名。而五季十國之作。居十之七。蓋時代旣近。末派相沿。往往皆唐之舊人。不能截分畛域。猶之錄唐詩者。載及王周徐鉉。猶有說可通。至於隋煬帝望江南詞。無論證以段安節樂府雜錄。知海山記確爲依託。卽繩以斷限之義。亦名實相乖。漫無體例矣。且不以人序。不以調分。而區爲景色。弔古。感慨。宮掖。行樂。別離。征旅。邊戍。佳麗。悲愁。憶念。怨思。女冠。漁父。仙逸。登第十六門。已爲割裂無緒。又或以詞語而分。或以詞名而分。忽此忽彼。茫無定律。尤爲治絲而棼。卷首列詞名徵一卷。略作解題。罕所考證。至以郭茂倩爲元人。則他可概見矣。<br/>
</p></div></body>
</html>