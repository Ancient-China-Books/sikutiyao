<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->東洲初稾 十四卷
</h2><p>
<!--no:-->明夏良勝撰。良勝有中庸衍義。已著錄。明史本傳。稱良勝除名以後。輯其部中章奏。名曰銓司存稾。凡議禮諸疏俱在。今已不傳。此其詩文集也。前七卷爲雜文。第八卷爲詩。第九卷爲考定皇極指掌諸圖。第十卷爲天文便覽。自十一卷以下。皆題曰仕止隨錄。十一十二兩卷。雜錄諫南巡下獄疏奏詩文。乃同時諸人投贈申救之作。十三十四兩卷。雜錄家居詩文。自十三卷以前。皆題門人滇池羅江編。十四卷則題門人鐘陵江治續編。明史藝文志。載東洲稾十二卷。詩八卷。與此本卷帙互異。然此本題曰初稾。刻於正德十五年。其嘉靖以後諸作。咸未之及。史所載者。殆其全集之卷數歟。良勝兩以直諫謫。風節凜然。其詩文無意求工。而皆嶽嶽有直氣。雖不以詞藻著名。要非雕章繪句之士。所可同日語也。
</p><br/></div></body></html>