<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 溪堂詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->溪堂詞 一卷
</h2>
<!--ed:-->安徽巡撫採進本
<p>
<!--no:-->宋謝逸撰。宋史藝文志。載逸有集二十卷。溪堂詩五卷。歳久散佚。今已從永樂大典中蒐輯成編。已著錄。書錄解題。別載溪堂詞一卷。今刊本一卷。末有毛晉跋。稱旣得溪堂全集。末載樂府一卷。遂依其章次就梓。蓋其集明末尚未佚。晉故得而見之也。逸以詩名宣政閒。然復齋漫錄。載其嘗過黃州杏花村館。題江神子一闋於驛壁。過者必索筆於驛卒。卒苦之。因以泥塗焉。其詞亦見重一時矣。是作今載集中。語意淸麗。良非虛美。其他作亦極鍛錬之工。卷首有序。署漫叟而不名。其所稱黛淺眉痕沁。紅添酒面潮二句。乃菩薩蠻第一闋中句。魚躍冰池抛玉尺。雲横石嶺拂鮫綃。乃望江南第二闋中句。然紅潮登頰醉檳榔。本蘇軾語。魚躍練江抛玉尺。亦王令語。皆剽竊前輩舊文。不爲佳句。乃獨摘以爲極工。可謂舍長而取短。殊非定論。晉跋語又載花心動一闋。謂出近來吳門鈔本。疑是贗筆。乃沈天羽作續詞譜。獨收此詞。朱彝尊詞綜選逸詞。因亦首登是闋。考宋人詞集。如史達祖。周邦彥。張元幹。趙長卿。高觀國諸人。皆有此調。其音律平仄。如出一轍。獨是詞隨意塡湊。頗多失調。措語尤鄙俚不文。其爲贗作。蓋無疑義。晉刊此集。削而不載。特爲有見。今亦不復補入。庶免魚目之混焉。<br/>
</p></body>
</html>