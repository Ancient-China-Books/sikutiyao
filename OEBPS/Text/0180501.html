<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 金石文字記 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->金石文字記 六卷
</h2>
<!--ed:-->兩淮馬裕家藏本
<p>
<!--no:-->國朝顧炎武撰。前有炎武自序。謂抉剔史傳。發揮經典。頗有歐陽趙氏二錄之所未具者。今觀其書。裒所見漢以來碑刻。以時代爲次。每條下各綴以跋。其無跋者。亦具其立石年月撰書人姓名。證據今古。辨正譌誤。較集古金石二錄。實爲精核。亦非過自標置也。所錄凡三百餘種。後又有炎武門人吳江潘耒補遺二十餘種。碑字閒有異者。又別爲摘錄於末。亦猶洪适隸釋。每碑之後。摘錄今古異文。某字爲某之遺意。潛研堂金石文跋尾。嘗摘其舛誤六條。一曰齊隴東王孝感頌。炎武未見其碑額。臆題爲孝子郭巨墓碑。一曰唐寂照和上碑。本無刻石年月。炎武誤記爲開成六年正月。且未考開成無六年。一曰後唐賜冥福禪院地土牒。趙延壽范延光皆押字。炎武視之未審。誤以爲無押字。一曰周中書侍郞平章事景範碑。本行書。而炎武以爲正書。本題孫崇望書。而炎武失載其名。皆中其失。一曰後漢蕩陰令張遷頌。炎武誤以旣且二字。合爲曁字。一曰後漢州從事尹宙碑。書鉅鹿爲鉅鏕。證以廣韻注。後魏弔比干文。及北史。皆作鉅鏕。炎武誤謂不當從金。案張遷頌碑拓本旣且二字。截然不屬。炎武誠爲武斷。然字畫分明。而文義終不可解。當從闕疑。金石文跋尾。所釋亦未爲至確。至於鉅鹿之鹿。自史記以下。古書皆不從金。說文亦不載鏕字。自玉篇始載之。其爲顧野王原本。或爲孫強所加。或爲宋大廣益會玉篇所竄入。已均不可知。然其註曰。鉅鹿鄉名。俗作鏕。則從金實俗書。具有明證。北朝多行俗字。顏氏家訓嘗言之。此書亦頗摘其譌。北魏人書。似不可據爲典要。廣韻註尤不甚可憑。如開卷東字註。謂東宮複姓。齊有大夫東宮得臣。亦可據以駁左傳乎。是固未足以服炎武也。惟其斥石鼓之僞。謂不足儕於二雅。未免勇於非古。釋校官之碑。謂東漢時有校官。亦未免疎於考據。是則其失之臆斷者耳。然在近世著錄金石家。其本末源流。燦然明白。終未能或之先也。<br/>
</p></body>
</html>