<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 僑吳集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->僑吳集 十二卷
</h2>
<!--ed:-->兩淮馬裕家藏本
<p>
<!--no:-->元鄭元祐撰。元祐有遂昌雜錄。已著錄。元祐家本遂昌。徙於錢塘。而流寓平江。凡四十年。爲時最久。故其集名以僑吳。實則杭州所作。亦在其內。蓋從其多者言之也。集本其晚年所定。以授謝徽。今此本後有宏治丙辰張習跋。乃稱元祐本有遂昌山人集。與僑吳集。多繁蕪重出。因通錄之。得詩文之精純者。併爲十二卷。仍名僑吳集。用梓以傳。則此本爲習所重訂。非元祐手編之本矣。凡文六卷。詩六卷。其中與張德常書。有僕贊郡無補。嘗移檇李之語。而蘇大年所作墓誌。盧熊蘇州府誌。皆稱元祐以大府薦。兩爲校官。不言嘗爲他職。與元祐仕履不合。豈代人所作。失於標註耶。其文頗疎宕有氣。詩亦蒼古。蓋元祐生於至元之末。猶及見咸淳遺老。中閒又得見虞集諸人。得其緒論。末年所與游者。亦皆顧阿瑛倪瓚張雨之流。互相薰染。其氣韻不同。固亦有自來矣。<br/>
</p></div></body>
</html>