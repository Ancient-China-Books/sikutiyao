<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部七
<!--sf:-->易類存目一
</font><h2>
<!--ti:-->大易法象通贊 七卷
</h2><p>
<!--no:-->元鄭滁孫撰。滁孫字景歐。處州人。宋景定閒進士。嘗知温州樂淸縣。遷宗正丞禮部郎官。入元以薦召授集賢直學士。事蹟具元史儒學傳。此書首爲諸圖。次以中天述考述衍等說。終以甲辰乙巳丙午三年所作習坎書院旅語。其中天圖後署曰。至元三十年十一月吉日。宣召卦闕。儒人臣鄭滁孫。蓋卽其被薦時所進也。其序自言年踰五十。探索先天圖。忽得中天元景云云。案中天之說。始見於干寶周禮註。朱元昇衍之爲三易備遺。然滁孫所謂中天元景。與干寶之說又異。大旨謂中天卽天也。由其運用合一居中。故曰中天。由其在生兩之後。用九之前。故曰中天。其象藏於互體。而義發見於文王周公孔子之辭。其說大抵皆幽渺恍惚。不可究詰。計滁孫登第。自宋景定至元世祖至元中。當已五六十歳。而此書之成。在成宗之末。又在進圖後十餘年。逮至嘉興温州。升席說經。年已耄耋矣。其始終敷析者。皆一中天之義。又刪周易繫辭傳。以遷就己說。而牽合諸經以證之。支離曼衍。終無歸宿。自來以奇偶推易者。病於穿鑿。以老莊談易者。病於虚無。此書更以穿鑿之數。附會於虚無之理。兩家流弊。兼而有之。可謂敝精神於無用者矣。
</p><br/></div></body></html>