<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部三十七
<!--sf:-->雜家類存目四
</font><h2>
<!--ti:-->覽古評語 五卷
</h2><p>
<!--no:-->明陳師撰。師字思貞。錢塘人。而自署曰錢唐。云考之漢書。不當從土旁也。嘉靖壬戍會試副榜。授華亭縣教諭。官至永昌府知府。是書師所自撰者。不及十分之一。餘皆雜鈔宋元明人說部。隱沒其名。而年代及稱謂之閒。往往删除不盡。如所載文產博一條。稱福壽康寧。近世未有其比。是北宋人語也。辨楓橋一條。稱近時孫仲益尚書。尤延之侍郞。是南宋人語也。江南婦一條。稱天兵下江南。虞集詩一條。稱國朝之詩推虞楊趙范揭。是元人語也。又如王安石放魚一條。乃全鈔羅大經鶴林玉露。其中錯認蒼姬六典書一詩。實大經作。故曰余嘗有詩云云。乃改余字爲人字。遂攘爲已有。尤拙於剽竊。其第五卷全爲師官助教時講章。及官知府時公牘。併題爲覽古評語。亦乖體例。
</p><br/></div></body></html>