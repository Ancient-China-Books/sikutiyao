<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 古梅吟稾 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->古梅吟稾 六卷
</h2>
<!--ed:-->編修汪如藻家藏本
<p>
<!--no:-->宋吳龍翰撰。龍翰字式賢。歙縣人。咸淳中貢於鄕。以薦授編校國史院實錄院文字。至元丙子。鄕校請充教授。尋棄去。家有老梅。因以古梅爲號。嘗爲之賦。併以名集。其見劉後邨詩有云。詩瓢行脚半天下。多謝先生棒喝功。又卷末附方秩崖和百韻詩。龍翰書其後。自稱門人。且言以詩正法眼授記於僕。是其淵源授受。猶及見前輩典型。故其詩淸新有致。足耐咀吟。在宋末諸家。尚爲近雅。程元鳳序。許其句老意新。亦不誣也。集中有內丹詩外丹詩。又拜李謫仙墓云。經營紫河車。破費十載功。金鼎馴烏兔。炎炎丹光紅。又樓居狂吟云。偃月爐深紫氣浮。紅鉛黑汞六丹頭。是龍翰蓋講求神仙爐火之術者。殆亦俞琬之流亞歟。然詩則工於琬多矣。<br/>
</p></div></body>
</html>