<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 類篇 四十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->類篇 四十五卷
</h2>
<!--ed:-->兩淮馬裕家藏本
<p>
<!--no:-->舊本題司馬光撰。景定癸亥。董南一作光切韻指掌圖序。亦稱光嘗被命修纂類篇。古文奇字。蒐獵殆盡。然書後有附記曰。寶元二年十一月。翰林院學士丁度等奏。今修集韻。添字旣多。與顧野王玉篇不相參協。欲乞委修韻官。將新韻添入。別爲類篇。與集韻相副施行。時修韻官。獨有史館檢討王洙在職。詔洙修纂。久之洙卒。嘉祐二年九月。以翰林學士胡宿代之。三年四月。宿奏乞光祿卿直祕閣掌禹錫。大理寺丞張次立。同加校正。六年九月。宿遷樞密副使。又以翰林學士范鎮代之。治平三年二月。范鎮出鎮陳州。又以龍圖閣直學士司馬光代之。時已成書。繕寫未畢。至四年十二月上之。然則光於是書。特繕寫奏進而已。傳爲光修。非其實也。書凡十五卷。每卷各分上中下。故稱四十五卷。末一卷爲目錄。用說文解字例也。凡分部五百四十四。其編纂之例有九。一曰同音而異形者。皆兩見。二日同意而異聲者。皆一見。三日古意之不可知者。皆從其故。四曰變古而有異義者。皆從今。五日變古而失眞者。皆從古。六曰字之後出而無據者。皆不特見。七曰字之失故而遂然者。皆明其由。八曰集韻之所遺者。皆載。九曰字之無部分者。皆以類相聚。考集韻所收。併重文爲五萬三千五百二十五字。此書凡文三萬一千三百一十九。重音二萬一千八百四十六。僅五萬三千一百六十五字。較集韻所收。尚少三百六十字。而例云集韻所遺皆載者。蓋集韻重文。頗爲雜濫。此書凡字之後出而無據者。皆不特見。故所删之數。多於所增之數也。其所編錄。雖不及說文玉篇之謹嚴。然字者孳也。輾轉相生。有非九千舊數所能盡者。玉篇已增於說文。此書又增於玉篇。時會所趨。久則爲律。有不知其然而然者。固難以一格拘矣。<br/>
</p></div></body>
</html>