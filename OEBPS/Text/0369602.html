<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 宋布衣集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->宋布衣集 三卷
</h2>
<!--ed:-->直隸總督採進本
<p>
<!--no:-->明宋登春撰。登春字應元。新河人。少能詩善畫。年二十餘。卽棄家遠游。足迹幾遍天下。晚乃依其兄子。居江陵之天鵝池。因自號鵝池生。徐學謨爲荊州守。深敬禮之。後學謨以尚書致政歸。登春訪之吳中。買舟浮錢塘。徑躍入江水以死。邢侗來禽館集。有弔宋叟詩序。稱登春嘗語侗。君視宋登春。豈杉柏四周中人。其生平立志如此。蓋亦狂誕之士也。其詩本名鵝池集。文名燕石集。學謨嘗刻之荊州。此編爲康熙乙丑王培益所刊。始併詩文爲一集。登春文章簡質。可匹盧柟蠛蠓集。而奇古之趣勝之。其論詩先性情而後文詞。故所作平易自然。而頗乏深意。然五言頗淡遠可誦。朱彝尊靜志居詩話。以賈島李洞爲比。亦庶幾儗於其倫矣。<br/>
</p></div></body>
</html>