<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->經部四
<!--sf:-->易類四
</font><h2>
<!--ti:-->周易文詮 四卷
</h2><p>
<!--no:-->元趙汸撰。汸字子常。休寧人。師事黃澤。受易象春秋之學。隱居著述。作東山精舍以奉母。洪武二年。召修元史。不願仕。乞還。未幾卒。事蹟具明史儒林傅。此書大旨。源出程朱。主於略數言理。然其門人金居敬跋。稱其契先天內外之旨。且悟後天卦序之義。則亦兼用邵氏學也。經義考載八卷。此本舊鈔止四卷。然首尾完具。不似有所闕佚。或後人合併歟。原書上方。節節標題細字。詳其詞意。不類汸筆。或後來讀者所題識。於經義亦無所發明。今併從刪削。汸平生學力。多在春秋。所著說春秋之書亦最多。並已別著於錄。其說易祇有此本。流傳頗罕。其中詮釋義理。大抵宋儒緒論爲多。不及其春秋諸書之深邃。然其於天道人事吉凶悔吝之際。反覆推闡。亦頗明暢。觀其名書曰文詮。其宗旨固可見矣。
</p><br/></div></body></html>