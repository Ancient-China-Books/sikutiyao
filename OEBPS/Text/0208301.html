<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 黃帝素問 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->黃帝素問 二十四卷
</h2>
<!--ed:-->內府藏本
<p>
<!--no:-->唐王冰註。漢書藝文志。載黃帝內經十八篇。無素問之名。後漢張機傷寒論引之。始稱素問。晉皇甫謐甲乙經序。稱鍼經九卷。素問九卷。皆爲內經。與漢志十八篇之數合。則素問之名。起於漢晉閒矣。故隋書經籍志始著錄也。然隋志所載祇八卷。全元起所註。已闕其第七。冰爲寶應中人。乃自謂得舊藏之本。補足此卷。宋林億等校正。謂天元紀大論以下。卷帙獨多。與素問餘篇。絕不相通。疑卽張機傷寒論序所稱陰陽大論之文。冰取以補所亡之卷。理或然也。其刺法論本病論。則冰本亦闕。不能復補矣。冰本頗更其篇次。然每篇之下。必註全元起本第幾字。猶可考見其舊第。所註排抉隱奧。多所發明。其稱大熱而甚寒之。不寒是無水也。大寒而甚熱之。不熱是無火也。無火者不必去水。宜益火之源。以消陰翳。無水者不必去火。宜壯水之主。以鎭陽光。遂開明代薛已諸人探本命門之一法。其亦深於醫理者矣。冰名見新唐書宰相世系表。稱爲京兆府參軍。林億等引人物志。謂冰爲太僕令。未知孰是。然醫家皆稱王太僕。習讀億書也。其名晁公武讀書志作王砯。杜甫集有贈重表姪王砅詩。亦復相合。然唐宋志皆作冰。而世傳宋槧本亦作冰字。或公武因杜詩而誤歟。<br/>
</p></body>
</html>