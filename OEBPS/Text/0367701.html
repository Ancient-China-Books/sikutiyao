<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 讀書後 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->讀書後 八卷
</h2>
<!--ed:-->浙江巡撫採進本
<p>
<!--no:-->明王世貞撰。此書本止四卷。爲世貞四部稾及續稾所未載。遂至散佚。其姪士騏。得殘本於賣餳者。乃錄而刊之。名曰附集。後吳江許恭。又採四部稾中書後之文爲一卷。續稾中讀佛經之文爲一卷。讀道經之文爲二卷。併爲八卷重刻之。而陳繼儒爲之序。稱其如呂氏讀書記。晁氏讀書志。案晁公武讀書志。每書皆詳其卷數撰人。以及源流本末。世貞此書。則九十五篇之中。爲跋尾者四十二。爲史論者五十三。而四十二篇之中。又皆議論之文。無一考證之語。與晁氏書南轅北轍。繼儒殆未見郡齋讀書志。而偶聞其名。妄以意揣度之。謂亦如此書之跋尾耳。書影記世貞初不喜蘇文。晚乃嗜之。臨沒之時。牀頭尚有蘇文一部。今觀是編。往往與蘇軾辨難。而其文反覆條暢。亦皆類軾。無復摹秦仿漢之習。又其跋李東陽樂府。與歸有光集。陳獻章集。均心平氣和。與其生平持論不同。而東陽樂府跋中。自稱余作藝苑卮言。時年未四十。方與于鱗輩是古非今。此長彼短。未爲定論。至於戲學世說。比擬形似。旣不切當。又傷儇薄。行世已久。不能復祕。姑隨事改正。勿令多誤後人而已云云。然則此書爲晚年進境。以少許勝多許矣。其第五卷爲四部稾中題跋二十五篇。其中如讀亢倉子。不知爲王士元所作。則未考孟浩然集序。讀三墳以爲劉炫作。則未考隋書經籍志。讀元命苞一篇。所言乃衞元嵩之元包。尤爲荒謬。則猶早年盛氣。不及檢校之作。許恭摭續此編。毋乃非世貞意歟。以原刻所有。姑竝存之。至是編雜論古書。而究爲雜著。非目錄之比。無類可附。今仍著錄集部焉。<br/>
</p></body>
</html>