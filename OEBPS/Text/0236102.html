<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 式古堂書畫彙考 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->式古堂書畫彙考 六十卷
</h2>
<!--ed:-->兩淮馬裕家藏本
<p>
<!--no:-->國朝卞永譽撰。永譽字令之。鑲紅旗漢軍。官至刑部左侍郞。王士禎居易錄云。卞中丞永譽。貽書畫彙考六十卷。凡詩文題跋悉載。上溯魏晉。下迄元明。所收最爲詳博。朱彝尊論畫詩。亦有妙鑒誰能別苗髮。一時難得兩中丞之句。蓋永譽及宋犖。皆精於賞鑒。犖時爲江西巡撫。永譽時爲福建巡撫。故云兩中丞也。是書書畫各三十卷。先綱後目。先總後分。先本文而後題跋。先本卷題跋而後引據他書。條理秩然。且視從來著錄家。徵引特詳。惟所載書畫。不盡屬所藏。亦非盡得之目見。大抵多從汪珂玉珊瑚網。張丑淸河書畫舫諸家採摭裒輯。故不能如寶章待訪錄。以目見的聞。灼然分別。又所載本文。如褚遂良書陸機文賦。吳通微書陰符經。劉敞書南華秋水篇。趙孟頫書過秦論等。皆與今本無大異同。而具載全篇。殊爲疣贅。至於陸機平復帖。虞世南枕臥帖。其文爲世所未睹者。乃略而不書。至如趙孟堅水仙圖卷。珊瑚網載有二本。不能無前後錯出之疑。永譽於後一條下。註明其一恐出臨摹。竝存以俟考。其例是也。而所載定武蘭亭落水本。與郁逢慶書畫題跋記所載前後題跋。互有不同。所載神龍蘭亭本。與朱存理鐵網珊瑚所錄定武本題跋。反多重複。又黃庭堅書陰長生詩卷。與朱存理張丑所載。參錯歧出。竟有三本。王詵煙江疊嶂圖。蘇軾所爲賦詩者。竟有四本。皆未能辨析眞僞。又王士禎居易錄所記。於永譽齋中。觀其所藏書畫。有司馬光資治通鑑手稾。永譽云。曾見一册。極端楷。爲好事者分去。永譽得其二三紙耳。今是書載此蹟。但云史草。亦不著所存頁數。反不及士禎所載之可據。士禎又見所藏趙孟頫寫杜詩天育驃騎歌。上有孟頫小篆延祐四年九月旣望字。是書亦併不載。均爲漏略。至於雁門乃郡名。茂苑卽長洲地名。而以爲文彭文嘉之別號。居節字士貞。貞字印章。古篆與鼎字相類。而以爲居節一字士鼎。又以秋嚴爲吾衍之別號。蓋因衍書古文篆韻。後有至元丙戌秋巖記一條也。不思前至元丙戌。吾衍年甫二十。不應云老。且其跋內之丁卯。若是宋末咸淳丁卯。則正吾衍始生之時。不當有自征建昌之語。今以陶九成跋核之。則至元乃至正之譌。實爲至正七年丙戌。距吾衍之歿。已三十七年。其秋巖乃陳秋巖。非吾衍別號也。凡若此類。疎舛尤多。然登載旣繁。引述又富。足資談藝家儉閱者。無過是編。固不以一二小疵。累其全體之宏博焉。<br/>
</p></div></body>
</html>