<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 東溪集 二卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->東溪集 二卷
<!--ti:-->附錄 一卷
</h2>
<!--ed:-->兩江總督採進本
<p>
<!--no:-->宋高登撰。登字彥先。號東溪。漳浦人。宣和閒爲太學生。靖康之禍。與陳東伏闕上書。請誅蔡京童貫等六賊。而用李綱种師道。會欽宗方擢吳敏張邦昌爲相。又將起用李邦彥。登又上書力爭。紹興二年。舉於禮部。以廷對過於切直。僅授富川簿。調古縣令。時胡舜陟師靜江。欲爲秦檜父立祠。登持不可。爲舜陟誣構逮治。適舜陟敗。得減死謫容州。案宋史本傳。載登卒後二十年。丞相梁克家。及漳守何萬。言諸朝。追復迪功郞。後十年朱熹爲守。復奏乞襃錄。贈承務郞。今考朱子奏狀。謂克家始援紹興赦書以請。有司拘文廢格不行。近歲傅伯壽又奏如前狀。未奉進止。使登抱恨終身垂五十年。姓名猶在罪籍云云。以此觀之。宋史爲誤。又案書錄解趣東溪集條下。稱迪功郞高登撰。則知登之進贈。無承務郞之稱。而所謂迪功郞。非克家時追復。蓋明甚矣。又宋史載登五上書不報。又因謀南歸。忽聞邦昌等各與遠郡。一時小人。相繼罷斥。與所言偶合者十七八。登喜。復爲書論吳敏未罷。不報。據此則五書之外。當更有一書矣。今閱集中所載。則此事卽五書中之第四書。書首所敘万圖南下諸語。甚爲分明。此尤足證宋史之貿亂失實也。至如紹興八年上皇帝書。乃召赴都堂時。與時議六篇先後同上者。據宋史作萬言疏。而集中寥寥五百餘字。玩其詞氣。頗有不相屬者。此則集本傳鈔所脫。非史之誤矣。登之遺集。文獻通考作二十卷。書錄解題及宋史藝文志。俱云十二卷。此本爲明林希元所編。僅分上下二卷。書疏論議辨說等作共二十篇。詩三十一首。贊五首。箴銘二十六首。詞十二首。啓二首。末有附錄一卷。則朱子襃錄奏狀祠堂記兩篇。及言行錄十條。史稱所上時議六篇。僅存其序。所上五書。已亡其一。又言行錄載紹興元年上駐蹕臨安。公以十事投時相者。集中亦無之。蓋已全非其舊。然亡佚者雖多。而讀其遺篇。尚想見忠義之槩。卽如命子名字說云。痛念王室陵遲。思扶持而一振之。左右匡拂。以守鴻業。此志未遂。命汝曰扶曰持。曰振。曰拂。其勉效兩全之節。蓋其忠君愛國之心。每飯不忘如此朱子謂能使人聞風興起。良不虛云。<br/>
</p></div></body>
</html>