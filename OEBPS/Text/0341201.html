<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 泠然齋集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->泠然齋集 八卷
</h2>
<!--ed:-->永樂大典本
<p>
<!--no:-->宋蘇泂撰。泂字召叟。山陰人。右僕射頌之四世孫。宋史頌傳。不詳列其後裔。故泂始末無可考。陳振孫書錄解題。有泂泠然齋集二十卷。亦久亡佚。惟宋無名氏詩家鼎臠中。尚存其二詩而已。今從永樂大典所載。採輯排比。共得詩八百五十餘篇。釐爲八卷。卽詩中所自紀。參互考之。知泂少時卽從其祖遊宦入蜀。長而落拓走四方。曾再入建康幕府。其書懷詩有云。昨蒙宗公置牙齒。事下丞相當審覈。駑才不堪駕十乘。爝火或可繼殘夕。則嘗以薦得官。而終偃蹇不遇以老。生平所與往來唱和者。如辛棄疾劉過王柟潘檉趙師秀周文璞姜夔葛天民等。皆一時知名士。集中又有送陸游赴修史之命。詩云。弟子重先生。丱角以至斯。文章起嬰慕。德行隨蕭規。是泂本從學於游。詩法流傳。淵源有自。故其所作。皆能鑱刻淬鍊。自出淸新。在江湖詩派之中。可謂卓然特出。其金陵雜咏。多至二百首。尤爲出奇無窮。周文璞爲作跋。以劉禹錫杜牧王安石比之。雖稱許不免過情。要其才力富膽。實亦一時之秀也。惜其原集久湮。錄宋詩者。至不能舉其姓名。其輓姜夔一詩。元陸友仁硯北雜志引之。以爲蘇石所作。近時厲鶚作宋詩紀事。遂分蘇泂蘇石爲兩人。今考是詩。猶在泂集中。殆必原書題作蘇召叟。傳寫者脫去叟字。又誤召爲石。遂致輾轉沿譌。莫能是正。倘非集本復出。竟無由訂定其紕繆。則晦而復著。亦可云泂之至幸矣。<br/>
</p></div></body>
</html>