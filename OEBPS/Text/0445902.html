<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 花菴詞選 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->花菴詞選 二十卷
</h2>
<!--ed:-->內府藏本
<p>
<!--no:-->宋黃昇撰其書成於淳祐乙酉。前十卷曰唐宋諸賢絕妙詞選。始於唐李白。終於北宋王昴。方外閨秀。各爲一卷附焉。後十卷曰中興以來絕妙詞。始於康與之。終於洪瑹。昇所自作詞三十八首。亦附錄於末。前十卷內頗有已入南宋者。蓋宣和靖康之舊人。過江猶在者也。然後十卷內如康與之陳與義葉夢得。亦皆北宋舊人。又不知其以何斷限矣。觀昇自序。其意蓋欲以繼趙崇祚花閒集曾慥樂府雅詞之後。故蒐羅頗廣。其中如李後主山花子一首。本李璟之作。南唐書載馮延己之對可證。亦未免小有疎舛。然昇本工詞。故精於持擇。自序稱暇日裒集。得數百家。而所錄止於此數。去取亦特爲謹嚴。非草堂詩餘之類。參雜俗格者可比。又毎人名之下。各註字號里貫。毎篇題之下。亦閒附評語。倶足以資考核。在宋人詞選。要不失爲善本也。<br/>
</p></body>
</html>