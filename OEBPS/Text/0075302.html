<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 鄕黨圖考 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->鄕黨圖考 十卷
</h2>
<!--ed:-->安徽巡撫採進本
<p>
<!--no:-->國朝江永撰。永有周禮疑義舉要。已著錄。是書取經傳中制度名物。有涉於鄕黨者。分爲九類。曰圖譜。曰聖蹟。曰朝聘。曰宮室。曰衣服。曰飲食。曰器用。曰容貌。曰雜典。考核最爲精密。其中若深衣車制。及宮室制度。尤爲專門。非諸家之所及。閒有研究未盡者。若謂每日常朝。王但立於寢門外。與羣臣相揖而已。旣畢朝。若有所議。則入內朝。引左傳成公六年。晉人謀去故絳。韓獻子將新中軍。公揖而入。獻子從公立於寢庭。爲內朝議政之證。謂鄭注太僕燕朝王圖宗人嘉事者。特舉其一隅。非謂宗人得入。異姓之臣不得入。後儒誤會大僕注。以異姓之臣不得入路門。遂謂攝齊升堂。爲升路門外之堂。其實路門之外無堂云云。今考永謂異姓之臣得入內朝。永說爲是。若謂路門之外無所議。欲有所議。必入內朝。則永未詳考。魯語曰。天子及諸侯。合民事於外朝。註言與百官合考民事於外朝也。又曰合神事於內朝。註內朝在路門內。是則路門以外之朝。天子諸侯。於以合考民事。豈謂無所議耶。永又謂禮緯。天子外屏。乃樹屏於應門之外。諸侯內屏。乃樹屏於應門之內。以內屏爲在路門內者誤云云。今考曲禮爾雅疏。俱云諸侯內屏。爲在路門內。且爾雅曰。門屏之閒謂之宁。此門旣據路門。則屏之內外。亦自據路門內外可知。晉語曰。驪姬之讒爾。射予於屏內。韋昭註。樹謂之屏。禮諸侯內屏。亦謂路門內也。吳語。王乃入命夫人。王背屏而立。夫人向屏。又曰王遂出。夫人送王不出屏。韋昭註。屏寢門內屏也。婦人禮。送迎不出門。據此。則諸侯之屏。明在寢門內矣。淮南子主術篇。天子外屏。所以自障。高誘註。諸侯在內。天子在外。故曰所以自障。若諸侯亦設屏於朝門外。其何以別天子之自障乎。但考大戴禮武王踐阼篇。師尚父亦端冕奉書而入。負屏而立。王下堂南面而立。云下堂則路寢也。奉書而入。則入路門也。其內有屏。則似天子亦內屏。不知釋名曰。罘罳在門外。罘復也。罳思也。臣將請事於此。復重思之。又曰。蕭牆在門內。蕭肅也。將入於此。自肅敬之處也。論語孔安國註。蕭牆屏也。則門內蕭牆亦通名屏。崔豹古今注。罘罳屏之遺象。行至門內屏外。復應思惟。則門內之牆。古今注又名曰罘罳。天子外屏。乃釋名所云門外罘罳也。大戴禮所云負屏。則又古今註所云門內罘罳也。古今註又謂西京門闕殿舍前皆有罘罳。蓋天子非若諸侯。內屏門內堂前。亦宜有隱蔽之處。故路門內外。俱有屏。證諸大戴禮釋名等書。最確鑿。今永謂天子屏在應門外。則未知所據。考三輔黃圖。漢未央宮。擬於路寢。五行志。未央宮東闕。所以朝諸侯之門。則擬於路門。罘罳在東闕外。則天子外屏在路門外。漢時猶存遺制。覲禮。侯氏再拜稽首。出自屏南。適門西。遂入門左。則廟門外有屏也。管子。明日皆朝於太廟之門。則廟門外之朝宁。與路門外之朝空宁同。天子廟門外之朝刨有屏。則路門外之朝宁亦當有屏。故可以廟門例路門也。鄭氏於覲禮。引天子外屏爲證。實有精義。而永必易之。仍不若依鄭之爲得也。然全書數十百條。其偶爾疎漏者。不過此類。亦可謂邃於三禮者矣。<br/>
</p></div></body>
</html>