<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十八 傳記類存目四 陸氏世史鈔 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十八
<!--sf:-->傳記類存目四
</font><h2>
<!--ti:-->陸氏世史鈔 六卷
</h2>
<!--ed:-->浙江巡撫採進本
<p>
<!--no:-->明陸濬源撰。濬源平湖人。自稱陸贄二十九世孫。是書採陸氏名見正史者。自漢迄元。得一百二十人。各錄其本傳。裒爲一編。亦自誦淸芬之意。然氏族源流。最爲叢雜。唐人世傳譜牒。以門第相高。而白居易自述姓源。且不免以蹇叔之子。指爲出自芊勝。況自宋以來。此學不講。支分派別。尢莫能稽。濬源是書。旣首列唐書世系表。明吳郡之陸。出自田齊。爲媯姓之後。又引王應麟姓氏急就篇註。謂出自陸終。又引陳留風俗傳。謂出自陸渾之國。是本原先已傳疑。又稱唐陸鴻漸。姓由卜筮。北魏步陸孤氏。亦複姓省文。是末派猶難考信。乃取上下數千年中陸姓之人。不問異同。聯爲一譜。然則尼山殷後。可與孔圉稱宗。懿仲齊卿。可與國僑合族。此亦千古譜牒之通病矣。<br/>
</p></body>
</html>