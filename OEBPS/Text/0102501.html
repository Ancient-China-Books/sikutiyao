<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->史部三
<!--sf:-->編年類
</font><h2>
<!--ti:-->漢紀 三十卷
</h2><p>
<!--no:-->漢荀悅撰。悅字仲豫。潁陰人。獻帝時官祕書監侍中。後漢書附見其祖荀淑傳。稱獻帝好典籍。以班固漢書。文繁難省。乃令悅依左氏傳體。爲漢紀三十篇。詞約事詳。論辨多美。張璠漢紀。亦稱其因事以明臧否。致有典耍。大行於世。唐劉知幾史通六家篇。以悅書爲左傳家之首。其二體篇。又稱其歷代寶之。有逾本傳。班荀二體。角力爭先。其推之甚至。故唐人試士。以悅紀與史漢爲一科。文獻通考載宋李燾跋曰。悅爲此紀。固不出班書。亦時有所删潤。而諫大夫王仁侍中王閎諫疏。班書皆無之。又稱司馬光編資治通鑑。書太上皇事及五鳳郊泰畤之月。要皆舍班而從荀。蓋以悅修紀時。固書猶未舛譌。又稱其君蘭君簡端瑞興譽寬竟諸事。與漢書互異者。先儒皆兩存之。王銍作兩漢紀後序。亦稱荀袁二紀。於朝廷紀綱禮樂刑政治亂成敗忠邪是非之際。指陳論著。每致意焉。反復辨達。明白條暢。啓告當代。而垂訓無窮。是宋人亦甚重其書也。其中若壺關三老茂。漢書無姓。悅書云姓令狐。朱雲請上方劍。漢書作斬馬。悅書乃作斷馬。證以唐張渭詩。願得上方斷馬劍。斬取朱門公子頭句。知漢書字誤。資考證者亦不一。近時顧炎武日知錄。乃惟取其宣帝賜陳遂璽書一條。及元康三年封海昏侯詔一條。能改正漢書三四字。其餘則病其敍事索然無意味。閒或首尾不備。其小有不同。皆以班書爲長。未免抑揚過當。又曰紀王莽事自始建國元年。以後則云其二年其三年以至其十五年。以別於正統。而盡沒其天鳳地皇之號云云。其語不置可否。然不曰盡削。而曰盡沒。似反病其疏略者。不知班書莽自爲傳。自可載其僞號。荀書以漢系編年。豈可以非紀元哉。是亦非確論。不足爲悅病也。是書考李燾所跋。自天聖中已無善本。明黃姬水所刊。亦閒有舛譌。康熙中襄平蔣國祥蔣國祚。與袁宏後漢紀合刻。後附兩漢紀字句異同考一卷。今用以參校較舊本。稍完善焉。
</p><br/></div></body></html>