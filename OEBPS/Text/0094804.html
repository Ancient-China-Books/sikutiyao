<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 韻會小補 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->韻會小補 三十卷
</h2>
<!--ed:-->江蘇巡撫採進本
<p>
<!--no:-->明方日升撰。日升字子謙。永嘉人。萬歷閒。館於京山李維楨家。成此書。維楨門人周士顯。令建陽時刻之。韻會原收一萬二千六百五十二字。是書一從其舊。無所增減。惟每字考其某音爲本音。某義爲本義。其餘音義。次第附後。註文多所增益。凡一字有數音者。列於前。如止有一音者。則云獨音列於後。若字在他韻。而可讀入此韻者。則云古讀。可叶入此韻者。則云古叶。亦竝附於後。其搜討頗勤。於原書之外。多有援引辯正。然亦時有譌誤。如一東曈字犝字曨字之類。皆引說文。不知爲徐鉉新附字。實說文本書所無。又如韻會稯字。註引周禮註四秉曰筥。十筥曰稯。十稯曰秅。不知此儀禮聘禮之文。鍐字註引後漢輿服志金鍐。不知輿服志本作錽音亡范切。凡此之類。多未能駁正。其他古音古讀。舛謬尤多。顧炎武音論。詆其勞脣吻。費簡册。有甚於前人者。亦非無故云然矣。<br/>
</p></div></body>
</html>