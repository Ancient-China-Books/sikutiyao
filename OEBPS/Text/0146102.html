<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->史部二十四
<!--sf:-->地理類一
</font><h2>
<!--ti:-->吳郡圖經續記 三卷
</h2><p>
<!--no:-->宋朱長文撰。長文字伯原。蘇州人。未冠登進士乙科。以足疾不仕。後以蘇軾薦充本州教授。召爲太常博士。遷祕書省正字。樞密院編修。書成於元豐七年。上卷分封域城邑戶口坊市物產風俗門名學校州宅南園倉務海道亭館牧守人物十五門。中卷分橋梁祠廟宮觀寺院山水六門。下卷分治水往迹園第冢墓碑碣事志雜錄七門。徵引博而敍述簡。文章爾雅。猶有古人之風。首有長文自序一過。末有後序四篇。一爲元祐元年常安民作。一爲元祐七年林虙作。一爲元符二年祝安上作。一爲紹興四年孫佑作。州郡志書。五代以前無聞。北宋以來。未有古於長安志及是記者矣。朱彝尊跋咸淳臨安志。歷數南北宋地志。不及是記。知彝尊未見其書。爲希覯之本也。長文自序稱古今文章。別爲吳門總集。書中亦屢言某文見總集。今其書已不傳。是記亦幸而僅存耳。
</p><br/></div></body></html>