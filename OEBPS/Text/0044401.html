<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->經部二十二
<!--sf:-->禮類四
</font><h2>
<!--ti:-->朱子禮纂 五卷
</h2><p>
<!--no:-->國朝李光地撰。光地有周易觀彖。已著錄。是書於朱子儀禮經傳通解。及家禮二書外。凡說禮之條。散見於文集語類者。以類纂集。分爲五目。曰總論。曰冠昬。曰喪。曰祭。曰雜儀。縷析條分。具有統貫。雖採輯不無遺闕。若文集有答潘恭叔書。論編儀禮記章句。答王子合書。論居喪家祭。又有周禮三德說。樂記動靜說。書程子禘說後等篇。此書皆不見錄。又與吳晦叔書。論太廟當南向。太祖當東向。雖與此書所錄答王子合書。大義相似。然答晦叔書。更爲詳盡。今乃删詳而存略。又集載鄂州社壇記。前列羅願在鄂州所定壇壝制度。及社稷向位。朱子必以其深合典禮。故詳述之。以補禮文之闕。而此書乃盡删前篇。但存某案以下云云。亦失朱子備載之意。然朱子說禮之言。參差散見。猝不能得其端緒。光地類聚而區分之。使秩然有理。於學禮者亦爲有功矣。
</p><br/></div></body></html>