<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 脈訣刊誤 二卷 附錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->脈訣刊誤 二卷
<!--ti:-->附錄 二卷
</h2>
<!--ed:-->兩淮鹽政採進本
<p>
<!--no:-->元戴啓宗撰。啓宗字同父。金陵人。官龍興路儒學教授。考隋書經籍志。載王叔和脈經十卷。唐志並同。而無所謂脈訣者。呂復羣經古方論曰。脈訣一卷。乃六朝高陽生所撰。託以叔和之名。謬立七表八裏九道之目。以惑學者。通眞子劉元賓爲之註。且續歌括附其後。詞既鄙俚。意亦滋晦。其說良是。然以高陽生爲六朝人。則不應隋志唐志皆不著錄。是亦考之未審。文獻通考。以爲熙寧以前人僞託。得其實矣。其書自宋以來。屢爲諸家所攻駁。然泛言大略。未及一一核正其失。且淺俚易誦。故俗醫仍相傳習。啓宗是書。乃考證舊文。句句爲辨。原書僞妄。殆抉摘無遺。於脈學殊爲有裨。明嘉靖閒。祁門汪機刊之。又以諸家脈書要語。類爲一卷。及所撰矯世惑脈論一卷。並附錄於後以其說足相發明。仍並載之。資參考焉。<br/>
</p></body>
</html>