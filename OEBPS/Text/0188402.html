<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 傅子 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->傅子 一卷
</h2>
<!--ed:-->永樂大典本
<p>
<!--no:-->晉傅元撰。元字休弈。北地人。官至司隸校尉。封鶉觚子。晉書本傳。稱元撰論經國九流及三史故事。評斷得失。各爲區別。名爲傅子。爲內外中篇。凡有四部六錄。合百四十首。數十萬言行世。元初作內篇成。以示司空王沈。沈與元書曰。省足下所著書。言富理濟。經綸政體。存重儒敎。足以塞楊墨之流遁齊孫孟於往代。其爲當時所重如此。隋書經籍志。唐書藝文志。皆載傅子一百四十卷。馬總意林亦同。是唐世尚爲完本。宋崇文總目。僅載二十三篇。較之原目。已亡一百一十七篇。故宋史藝文志。僅載有五卷。其後惟尤袤遂初堂書目。尚見其名。元明之後。藏書家遂不著錄。蓋已久佚。今檢永樂大典中。散見頗多。且所標篇目咸在。謹採掇裒次。得文義完具者十有二篇。曰正心。曰仁論。曰義信。曰通志。曰擧賢。曰重爵祿。曰禮樂。曰貴教。曰檢商賈。曰校工。曰戒言。曰假言。又文義未全者十二篇。曰問政。曰治體。曰授職。曰官人。曰曲制。曰信直。曰矯違。曰問刑。曰安民。曰法刑。曰平役賦。曰鏡總敍。篇目視崇文總目。較多其一。疑問刑法刑。本屬一篇。永樂大典誤分爲二耳。其宋志五卷。原第已不可考。謹依文編綴。總爲一卷。其有永樂大典未載。而見於他書所徵引者。復蒐輯得四十餘條。別爲附錄。繫之於後。晉代子家。今傳於世者。惟張華博物志。干寶搜神記。葛洪抱朴子。稽含草木狀。載凱之竹譜尚存。然博物志。搜神記。皆經後人竄改。已非原書。草木狀。竹譜。記錄瑣屑。無關名理。抱朴子又多道家詭誕之說。不能悉軌於正。獨元此書。所論皆關切治道。闡啓儒風。精意名言。往往而在。以視論衡昌言。皆當遜之。殘編斷簡。收拾於闕佚之餘者。尚得以考見其什一。是亦可爲寶貴也。<br/>
</p></div></body>
</html>