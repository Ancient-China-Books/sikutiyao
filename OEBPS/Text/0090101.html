<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->經部四十二
<!--sf:-->小學類三
</font><h2>
<!--ti:-->欽定音韻述微 三十卷
</h2><p>
<!--no:-->乾隆三十八年奉敕撰。其合聲切字。一本欽定音韻闡微。其稍變者。闡微以三十六母爲字紐之次序。故東韻首公字之類。與部首標目。或相應。或不相應。在所不拘。今則部首一字屬何母。卽以其母爲首。其下諸母所領字。以次相從。使歸於畫一。其部分仍從御定佩文詩韻。其稍變者。從音韻闡微。分文殷爲兩部。而以殷部附眞部。不附文部。其字數自佩文詩韻所收一萬二百五十二字外。凡所續收。每紐之下。以據音韻闡微增者在前。據廣韻增者次之。據集韻增者又次之。或有點畫小異。音訓微殊。舊韻兩收。而實不可複押者。則删不錄。至於舊韻所無。而今所恆用者。如阿字舊惟作陵阿之義。收入歌韻。今爲國書十二字頭之首。則收入麻韻。鎗字舊訓爲酒器。收入庚韻。今則酒器無此名。而軍器有此字。則增入陽韻。又如查本浮木。而今訓察核。參本稽考。而今訓糾彈。礮本飛石。而今訓火器。埽本氾除。而今訓楗茭。旣已萬口同音。卽屬勢不可廢。此如麻韻之字。古音皆與魚虞相從。自字母入中國。始有麻韻一呼。遂不能不增此一韻。姬本周姓。自戰國以後。始以爲妾御之名。亦遂不能不增此一解。蓋從宜從俗。義各有當。又不可以古法拘也。其互註之例。凡一字兩部皆收。義同者。註曰又某韻。義異者。註曰與某韻義異。體例與禮部韻略同。其與他韻一同一異者。註曰又某韻與某韻音異。或字有數訓。而僅一解可通者。則註曰惟某義與某韻同。餘異。則較韻略爲加密。其詮釋之例。凡說文玉篇廣韻集韻所有者。書非稀覩。無庸贅著篇名。其他則一字一句。必著所出。以明有據。亦諸韻書之所無。蓋音韻闡微。所重在字音。故訓詁不欲求詳。此書所重在字義。故考據務期核實。兩書相輔而竝行。小學之蘊奧。眞毫髮無遺憾矣。
</p><br/></div></body></html>