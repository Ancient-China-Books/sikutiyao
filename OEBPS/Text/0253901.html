<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 雲麓漫鈔 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->雲麓漫鈔 十五卷
</h2>
<!--ed:-->浙江巡撫採進本
<p>
<!--no:-->宋趙彥衞撰。彥衞字景安。紹熙閒。宰烏程。又通判徽州。此書有開禧二年序。自署新安郡守。其所終則不可考矣。據自序。初名擁鑪閑紀。本止十卷。先刻於漢東學宮。後官新安。併刻後五卷。始易今名。案文獻通考載雲麓漫鈔二十卷。又續二卷。與自序不符。豈其後此十五卷之外。又有所增。抑通考誤十卷爲二十卷。誤續五卷爲二卷也。世傳朱彝尊曝書亭所鈔宋本。乃止十卷。是此書原非一本。未能斷其孰是矣。書中記宋時雜事者十之三。考證名物者十之七。其記事於秦檜父子無貶詞。而枉殺曲端一事。遺張浚而獨歸王庶。又稱勘端反狀。殊爲曲筆。其考證頗爲賅博。中有偶然紕漏者。如謂論語翔而後集。當非一雉。不知詩如集于木。春秋外傳獨集于枯。家語有隼集于陳庭。皆非羣棲義也。謂魏之如姬。乃取尊如王姬之意。不知古有如姓。而宋玉之賦神女。呂不韋之奉異人。戰國之時。以姬爲媵侍美稱久矣。他如芙蓉花根爲斷腸草。乃陶宏景名醫別錄之說。而引爲老圃之言。以解李白詩。周禮冬官散在五官。乃俞庭椿復古之說。而矜爲獨見。至於以孟婆爲元冥之配。以阿房宮之阿爲阿嬌阿連之阿。以詩不顯文王證太宗派下趙不衰等命名之非。而壽亭侯印一條。與三國志刺謬。米元章評書一條。與所作書史互異。皆不能知其依纇。託均爲瑕。然而辨十八學士圖。乃欽宗畫賜張叔夜。李綱誤題爲閻立本。又開元亦有十八學士。不止太宗。辨以黑爲盧。卽尚書盧弓之訓。非北方土語。辨行香非國忌之禮。辨史記龜策傳諸兆之名。辨王獻之保母墓磚之僞。辨博古圖誤駁三禮圖。辨王莽律權石。辨羅靖碑。非父子同名。辨墓祭已見周禮。辨蕭翼無賺蘭亭事。皆言有根據。足資考核。至於呂大防長安圖。原書已佚。此存其概。唐制科之名目。與宋送迎金使之經費。皆史志之所未詳。自序以爲可敵葉夢得避暑錄話。殆不誣也。<br/>
</p></div></body>
</html>