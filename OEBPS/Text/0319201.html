<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 春卿遺稾 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->春卿遺稾 一卷
</h2>
<!--ed:-->編修汪如藻家藏本
<p>
<!--no:-->宋蔣堂撰。堂字希魯。宜興人。大中祥符五年擢進士第。仁宗朝歷官左諫議大夫。知蘇州。改給事中。仍知州事。後以禮部侍郞致仕。因家於蘇。事蹟具宋史本傳。案胡宿文恭集。有堂神道碑。稱堂以皇祐六年卒。贈吏部侍郞。此集題曰春卿。仍舉其致仕之官。所未詳也。碑稱其有高情。富淸藻。多所綴述。尤邃於詩。其閒所得。往往淸絕。善作尺牘。思致簡詣。時人得之。藏爲名筆。及退居林下。神機日旺。雖飲食寢處。未嘗忘時。亦天性然。有文集二十卷。本傳亦稱其好學工文詞。尤嗜作詩。與碑文合。所載文集卷數亦同。然原集今不傳。此本乃明天啓中。堂二十世孫鐄。掇拾佚稾而成。凡賦一篇。詩三十七篇。記一篇。不及原集十分之一。其閒惟詩獨多。則碑所云尤邃於詩者。信也。其詩雖興象不深。而平正通達。無雕鏤纖瑣之習。北宋遺集。流傳日少。錄之亦可備一家焉。<br/>
</p></div></body>
</html>