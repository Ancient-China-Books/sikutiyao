<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->子部三十
<!--sf:-->雜家類四
</font><h2>
<!--ti:-->封氏聞見記 十卷
</h2><p>
<!--no:-->唐封演撰。演里貫未詳。考封氏自西晉北魏以來。世爲渤海蓚人。然唐書宰相世系表中無演名。疑其疎屬也。書中石經一條。稱天寶中爲太學生。貢舉一條。記其登第時。張繟有千佛名經之戲。然不云登第在何年。佛國澄碑一條。記大曆中行縣至內邱。則嘗刺邢州。卷首結銜。題朝散大夫檢校尚書吏部郞中兼御史中丞。而尊號一條。記貞元閒事。則德宗時終於是官也。是書唐宋藝文志。通志。通考。皆作五卷。書錄解題作二卷。殆輾轉傳鈔。互有分合。此本十卷末。有元至正辛丑夏庭芝跋。又有明吳岫朱良育孫允伽陸貽典四跋。良育跋云。自六卷至十卷。友人唐子畏見借所鈔近又於柳大中借鈔前五卷。第七卷中全局俱欠。只存末後一紙耳。今考目錄。所列凡一百一條。第一卷僅二條。不盈兩紙。亦似不完。第三卷詮曹一條。闕其末。而風憲一條全佚。不止闕第七卷。第七卷中視物遠近一條。海潮一條。北方白虹一條。西風則雨一條。松柏西向一條。皆全佚。蜀無兔鴿一條。佚其前半。月桂子一條僅完。其下石鼓一條。弦歌驛一條又一闕。高唐館一條。亦不完其上下。溫湯一條。又闕其末。而目錄此條之下註增字。亦非僅存末一頁者。中閒又頗多闕字。允伽跋稱。借秦酉巖本重校。意其與朱本小異歟。然稱朱跋從秦本錄出。則又不可解疑久無刊本。遞相繕寫。又非復朱氏之舊矣。唐人小說。多涉荒怪。此書獨語必徵實。前六卷多陳掌故。七八兩卷。多記古蹟及雜論。均足以資考證。末二卷則全載當時士大夫軼事。嘉言善行居多。惟末附諧語數條而已。其中音韻一條。記唐韻部分。爲陸法言之舊。其同用獨用。則許敬宗所定。爲諸書之所未言。文字一條。論隸書不始程邈。援水經注爲證。明楊愼矜爲獨見者。乃演之所已言。又顏眞卿韻海鏡源。世無傳本。此書詳記其體例。知元陰時夫韻府羣玉實源於此。而後人不察。有稱眞卿取句首字。不取句末字者。其說爲杜撰欺人。併知永樂大典列篆隸諸體於字下。乃從此書竊取其式。而諱所自來。月中桂一條。記桂子月中落一聯。爲宋之問台州詩。足證計有功唐詩紀事駱賓王爲僧之妄。他如論金雞露布鹵簿官銜石誌碑碣羊虎拔河諸條。亦皆原委詳明。唐人說部。自顏師古匡謬正俗。李匡乂資暇集。李涪刊語之外。固罕其比偶矣。
</p><br/></div></body></html>