<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 東原錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->東原錄 一卷
</h2>
<!--ed:-->浙江巡撫採進本
<p>
<!--no:-->宋龔鼎臣撰。鼎臣字輔之。鄆州須城人。景祐元年進士。歷官諫議大夫京東東路安撫使知靑州改太中大夫提舉亳州太淸宮。以正議大夫致仕。事蹟具宋史本傳。是編多考論訓詁。亦兼及雜事。其說經多出新解。如謂書本無百篇。孔子存甘誓。欲以見父子相傳之義。存盤庚。欲以爲遷都之戒。併洪範錯簡之說。亦自鼎臣發之。皆頗不可訓。其解杜甫今日起爲官句。謂今日爲金日之譌。以金日磾實之。尤爲穿鑿。然如解易之鼎金鉉卽儀禮之鼎扃。解禮記升中於天。爲左傳民受天地之中以生之中。解楊子如玉加瑩句。據唐類書。證李軌註爲誤本。解後漢書註引潛夫論化國之日句。爲章懷太子避高宗諱。解馬融軼越三家句。爲指三王。以及引說苑子桑伯子事。證王肅註之漏。引漢地理志有煮棗。證顏師古註之漏。引王弼解子弓爲朱張字。證楊倞荀子註之誤。引蹶訓爲倒。證高誘呂覽註之誤。引殷仲堪天聖論解仁宗年號。證拆字爲二人聖之非。引汲冢記證湯墓在河東。證劉向說之非。皆頗有考據。所記雜事。如太宗賜進士詩御註。藝祖批答趙普論。王仁贍及幸綾錦院警戒梁周翰事。鄭氏詩譜別有全本。歐陽修所得乃殘帙。文彥博家廟不作七閒。乃用唐杜岐公家舊式之類。亦皆可資參考。惟所稱邵亢學士家作三代木主。不更畫影㡧。蓋非古禮云云。其說最謬。以上下文義推之。當作蓋用古禮。傳寫誤用爲非。非其舊文。未可以是病鼎臣也。<br/>
</p></div></body>
</html>