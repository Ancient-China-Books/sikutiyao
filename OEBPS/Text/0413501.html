<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 文苑英華 一千卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->文苑英華 一千卷
</h2>
<!--ed:-->御史劉錫嘏家藏本
<p>
<!--no:-->宋太平興國七年。李昉扈蒙徐鉉宋白等奉敕編。續又命蘇易簡王祐等參修。至雍煕四年書成。宋四大書之一也。梁昭明太子撰文選三十卷。迄於梁初。此書所錄。則起於梁末。蓋卽以上續文選。其分類編輯體例。亦略相同。而門目更爲繁碎。則後來文體日增。非舊目所能括也。周必大平園集。有是書跋。稱太平御覽。册府元龜。今閩蜀已刊惟文苑英華。士大夫閒絕無而僅有。蓋所集止唐文章。如南北朝閒存一二。是時印本絕少。雖韓柳元白之文。尚未甚傳。其他如陳子昂張說張九齡李翺諸名士文籍。世尤罕見。故修書官於柳宗元白居易權德輿李商隱顧雲羅隱。或全卷收入。當眞宗朝。姚鉉銓擇十一。號唐文粹。由簡故精。所以盛行。近歳唐文摹印漫多。不假英華而傳。其不行於世則宜云云。蓋六朝及唐代文集。南宋初存者尚多。故必大之言如是。迄今四五百年。唐代詩集。已漸減於舊。文集則宋志所著錄者。殆十不存一。卽如李商隱樊南甲乙集。久已散佚。今所存本。乃全自是書錄出。又如張說集。雖有傳本。而以此書。所載互校。尚遺漏雜文六十一篇。則考唐文者。惟頼此書之存。實爲著作之淵海。與南宋之初。其事迥異矣。書在當時。已多譌脫。故方崧卿作韓集擧正。朱子作韓文考異。均無一字之引證。彭叔夏嘗作辨證十卷。以糾其舛漏重複。然如劉孝威紹古詞。一收於二百三卷。一收於二百五卷。而字句大同小異者。叔夏尚未及盡究也。此本爲明萬歷中所刊。校正頗詳。在活字版太平御覽之上。而卷帖浩繁。仍多疎漏。今參核諸書。各爲釐正。其無別本可證者。則姑仍其舊焉。<br/>
</p></body>
</html>