<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 聲音發源圖解 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->聲音發源圖解 一卷
</h2>
<!--ed:-->江蘇巡撫採進本
<p>
<!--no:-->國朝潘遂先撰。遂先句容人。是書爲遂先草創。其子命世續成之。分四聲爲六聲。曰初平。次平。終平。初仄。次仄。終仄。初平屬少陽。出舌根。次平屬陽明。出舌後。終平屬太陽。出舌中。初仄屬少陰。居舌前。次仄屬太陰。屬舌稍。終仄屬厥陰。出舌尖。謂五音羽出在下之門牙。徵出在上之門牙。角出上下之槽牙。商出上下之盡牙。宮出上下之虎牙。而皆通於舌。以成五音。又分舌根舌後舌中舌前舌稍舌尖六舌爲十二舌。以黃鍾大呂爲一舌二舌。則舌根之一後一前也。主冬至以後。太簇夾鍾爲三舌四舌。則舌後之一後一前也。主雨水以後。以姑洗仲呂爲五舌六舌。則舌中之一後一前也。主穀雨以後。以蕤賓林鍾爲七舌八舌。則舌前之一後一前也。主夏至以後。以夷則南呂爲九舌十舌。則舌稍之一後一前也。主處暑以後。以無射應鍾爲十一舌十二舌。則舌尖之一後一前也。主霜降以後。又以宮分五音。音分五位。則二十五位。以韻五乘之。則一百二十五位。位具六聲。則七百五十聲。商分五音。音繞九位。則四十五位。以韻四乘之。則百八十位。位具六聲。則千有八十聲。角分五音。音繞八位。以韻三乘之。則百有二十位。位具六聲。則七百二十聲。徵分五音。音繞七位。以韻七乘之。爲二百四十五位。位具六聲。爲千四百七十聲。羽分五音。音繞六位。以韻六乘之。爲百有八十位。位具六聲。爲千有八十聲。總計五音之韻。共二十有五。分音百二十有五。位凡八百五十。聲凡五千一百。而皆統之於元宗。今考遂先所稱初平。以上聲之濁音當之。不知指南謂濁上當讀如去。實而有徵。卽如止攝羣母。奇上爲技。蟹攝匣母。孩上爲亥。遇攝旁母。蒲上爲部。咸攝奉母。凡上爲范。果攝從母。矬上爲坐。効攝澄母。鼂上爲肇。上音皆別作去。今讀之實有此音。而遂先乃指以爲初平。未見其能合也。惟皇極經世。多以上爲平。如通攝泥母。農上爲𨑊。邵以𨑊爲平。入乃母。蟹攝來母。雷上爲磊。邵以磊爲平。入呂母。臻攝微母。文上爲吻。邵以吻爲平。入武母。宕攝來母。良上爲兩。邵讀兩爲平。入呂母。今遂先以舌根爲初平。而上之爲平。不必皆舌根。則亦不得據以爲初平。明矣。自六聲之說旣誤。而支離穿鑿。盡廢齒腭脣舌。而專以牙之一音。定宮商角徵羽。又盡廢齒牙腭脣。而以十二舌定平仄六聲。至以雨水後立夏前中商音。立夏後大暑前中角音。與月令管子逸周書全反。尤無據也。<br/>
</p></div></body>
</html>