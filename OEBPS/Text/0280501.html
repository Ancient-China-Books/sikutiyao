<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 古今合璧事類備要前集 六十九卷 後集 八十一卷 續集 五十六卷 別集 九十四卷 外集 六十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->古今合璧事類備要前集 六十九卷
<!--ti:-->後集 八十一卷
<!--ti:-->續集 五十六卷
<!--ti:-->別集 九十四卷
<!--ti:-->外集 六十六卷
</h2>
<!--ed:-->兩江總督採進本
<p>
<!--no:-->宋謝維新編。維新字去咎。建安人。其始末未詳。自署日膠庠進士。蓋太學生也。是書成於寶祐丁巳。前有維新自序。後有莆田守黃叔度跋。稱維新應友劉德亨之託。蓋當時坊本。總目後又有跋云。昨刻古今備要四集。盛行於世。但門目未備。再刻外集云云。不署名氏。當卽德亨所題也。是書前集四十一門。子目四百九十一。後集四十八門。子目四百一十六。其致仕一目。有錄無書。註曰已見前集。續集分六門。子目五百七十。別集分六門。子目四百一十。外集分十六門。子目四百三十。所引最爲詳悉。惟郡縣山川名勝。以祝穆方輿勝覽已備。不及更載。每目前爲事類。後爲詩集。所收皆兼及宋代。雖不及太平御覽册府元龜諸書。皆根柢古籍。元元本本。而所採究。皆宋以前書。多今日所未見。宋代遺事佚詩。如蘇軾詠雪詩。以富貴勢力分四首。爲本集所不錄者。亦往往見於此書。故厲鶚作宋詩紀事。多採用之。又宋代官制。至爲宂雜。宋史不過僅存其名。當時詩文所稱。今多有不知爲何官者。惟此書後集。條列最明。尤可以資考證。在類事之家。尚爲有所取材者矣。<br/>
</p></div></body>
</html>