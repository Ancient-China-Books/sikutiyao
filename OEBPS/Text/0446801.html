<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 詞律 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->詞律 二十卷
</h2>
<!--ed:-->通行本
<p>
<!--no:-->國朝萬樹撰。樹有璇璣碎錦。已著錄。是編糾正嘯餘譜。及塡詞圖譜之譌。以及諸家詞集之舛異。如草堂詩餘。有小令中調長調之目。舊譜遂謂五十八字以內爲小令。五十九字至九十字爲中調。九十一字以外爲長調。樹則謂七娘子有五十八字者。有六十字者。將爲小令乎。中調乎。雪獅兒有八十九字者。有九十二字者。將爲中調乎。長調乎。故但列諸調。而不立三等之名。又舊譜於一調而長短不同者。皆定爲第一第二體。樹則謂調有異同。體無先後。所列次第。旣不以時代爲差。何由知孰爲第幾。故但以字數多寡爲序。而不列名目。皆精確不刊。其最入微者。以爲舊譜不分句讀。往往據平仄混塡。樹則謂七字有上三下四句。如唐多令燕辭歸客尚淹留之類。五字有上一下四句。如桂華明遇廣寒宮女之類。四字有横擔之句。如風流子倚欄杆處上琴臺去之類。一爲詞字平仄。舊譜但據字而塡。樹則謂上聲入聲。有時可以代平。而名詞轉折跌宕處。多用去聲。一爲舊譜五七字之句。所註可平可仄。多改爲詩句。樹則謂古詞抑揚頓挫。多在抝字。其論最爲細密。至於考調名之新舊。證傳寫之舛譌。辨元人曲詞之分。斥明人自度腔之謬。考證尤一一有據。雖其考核偶疎。亦所不免。如緑意之卽爲疎影。樹方齗齗辨之。連章累幅。力攻朱彝尊之疎。而不知疎影之前爲八寶妝。疎影之後爲八犯玉交枝。卽已一調複收。試取李甲仇遠詞合之。契若符節。至其論燕臺春夏初臨爲一調。乃謂嘯餘譜顛倒複收。貽笑千古。因欲於張子野詞探芳菲走馬下。添入歸來二字爲韻。而不知其上韻已用當時去燕還來。一韻兩用。其謬較一調兩收爲更甚。如斯之類。千慮而一失者。雖閒亦有之。要之唐宋以來。倚聲度曲之法。久已失傳。如樹者固已十得八九矣。<br/>
</p></div></body>
</html>