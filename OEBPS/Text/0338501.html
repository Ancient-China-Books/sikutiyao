<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 性善堂稾 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->性善堂稾 十五卷
</h2>
<!--ed:-->永樂大典本
<p>
<!--no:-->宋度正撰。正有周子年譜。已著錄。宋史正本傳。載正有性善堂集。而不著卷數。趙希弁讀書附志。始列其目。凡十五卷。曹彥約爲之序。自明以來。世久失傳。今從永樂大典中採撮裒次。以類排纂。仍析爲十五卷。以還其舊。正游於朱子之門。文章質實。大都原本經濟。不爲流連光景之語。其條奏便民諸疏。不下萬餘言。指陳利弊。明晰剴切。亦可謂留心世務。不徒爲性命空談。詩品雖不甚高。而詞意暢達。頗與朱子格律相近。觀其書易學啓蒙後。書晦菴所釋西銘後。跋申請釋奠禮諸篇。悉於師說篤信不疑。宜其一步一趨矣。魏了翁朱子語類序。稱輔漢卿授以所集朱子語類文字。度周卿從予乞本刊諸靑衣。因屬其以學者之病著於篇端云云。是正又嘗梓行語類。且爲之序。而集中無此文。又史稱正官太常時。適太廟災。爲二說以獻。其一用朱子之議。其一則因宋朝廟制。而參以朱子之說。本傳中具載其略。集中亦無此文。蓋删汰編纂之餘。固不免有所闕佚也。<br/>
</p></body>
</html>