<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 畫史會要 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->畫史會要 五卷
</h2>
<!--ed:-->浙江鮑士恭家藏本
<p>
<!--no:-->明朱謀垔撰。謀垔旣續陶宗儀書史會要。因推廣其類。採上古迄明能畫人姓名事蹟。輯爲此編。亦附以畫法一卷。成於崇禎辛未。全用宗儀之體例。故書名亦復相因。然宗儀之書。止於元代。故謀垔所續。明人別爲一卷。列之外域之後可也。此書爲謀垔所自編。旣以金列元前。稍移其次。而所列明人。雖太祖宣宗。亦次於外域之後。則拘於舊目。顚倒乖剌之甚矣。至目錄以宋爲第二卷。金元及外域爲第三卷。而其書乃以北宋爲第二卷。南宋金元及外域爲第三卷。又削去南宋之號。但以都錢塘三字爲卷端標目。舛迕尤甚。蓋明之末年。士大夫多喜著書。而競尚狂禪。以潦草脫略爲高尚。不復以精審爲事。故顧炎武日知錄謂萬曆後所著之書。皆以流賊劉七爲賊七之類。所刻之書。皆以壯月朔爲牡丹朔之類。雖詆之稍過。亦未可謂全無因也。今爲改正其文。而附註原目之謬如右。其書雖採摭未富。疎漏頗多。而宋金元明諸畫家。頗賴以考見始末。故御定佩文齋書畫譜畫家傳中。多引以爲據。亦談丹靑者所不可遽廢也。<br/>
</p></div></body>
</html>