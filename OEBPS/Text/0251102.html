<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 論衡 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->論衡 三十卷
</h2>
<!--ed:-->江蘇巡撫採進本
<p>
<!--no:-->漢王充撰。充字仲任。上虞人。自紀謂在縣爲掾功曹。在都尉府位亦掾功曹。在太守爲列掾五官功曹行事。又稱永和三年。徙家。辟詣揚州部丹陽九江廬江。後入爲治中。章和二年。罷州家居。其書凡八十五篇。而第四十四招致篇有錄無書。實八十四篇。考其自紀曰。書雖文重所論百種。案古太公望近董仲舒傳作書篇百有餘。吾書亦巉出百。而云太多。然則原書實百餘篇。此本目錄八十五篇。已非其舊矣。充書大旨詳於自紀一篇。蓋內傷時命之坎坷。外疾世俗之虛僞。故發憤著書。其言多激。刺孟問孔二篇。至於奮其筆端。以與聖賢相軋。可謂誖矣。又露才揚己。好爲物先。至於述其祖父頑狠。以自表所長。傎亦甚焉。其他論辨。如日月不圓諸說。雖爲葛洪所駁。載在晉志。然大抵訂譌砭俗。中理者多。亦殊有裨於風教。儲泳祛疑說。謝應芳辨惑編。不是過也。至其文反覆詰難。頗傷詞費。則充所謂宅舍多。土地不得小。戶口衆。簿籍不得少。失實之事多。虛華之語衆。指實定宜。辨爭之言。安得約徑者。固已自言之矣。充所作別有譏俗書。政務書。晚年又作養性書。今皆不傳。惟此書存。儒者頗病其蕪雜。然終不能廢也。高似孫子略曰。袁崧後漢書載充作論衡。中土未有傳者。蔡邕入吳始見之。以爲談助。談助之言。可以了此書矣。其論可云充愜。此所以攻之者衆而好之者終不絕歟。<br/>
</p></div></body>
</html>