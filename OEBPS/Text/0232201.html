<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 書品 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->書品 一卷
</h2>
<!--ed:-->浙江鮑士恭家藏本
<p>
<!--no:-->梁庾肩吾撰。肩吾字子愼。新野人。起家晉安王國常侍。元帝時官至度支尚書。事蹟具梁書文學傳。是書載漢至齊梁能眞草者一百二十八人。分爲九品。每品各繫以論。而以總序冠於前。考竇臮述書賦。稱肩吾通塞。幷乏天性。工歸文華。拙見草正。徒聞師阮。何至遼敻。使鉛刀之均鋒。稱竝利而則佞云云。其於肩吾書學。不甚推許。又其論述作一條。稱庾中庶品格。拘於文華。則於是書。亦頗致不滿。然其論列。多有理致。究不失先民典型。如序稱尋隸體發源。秦時隸人下邳程邈所作。始皇見而重之。以奏事繁多。篆字難製。遂作此法。故曰隸書。今時正書是也。此足正歐陽修以八分爲隸之誤。惟唐之魏徵。與肩吾時代。邈不相及。而竝列其閒。殊爲顚舛。故王士禎居易錄。詆毛晉刊本之譌。又序稱一百二十八人。而書中所列。實止一百二十三人。數亦不符。殆後人已有所增削。然張彥遠法書要錄。全載此書。已同此本。併魏徵之謬亦同。則其來久矣。<br/>
</p></div></body>
</html>