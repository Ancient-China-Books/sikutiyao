<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->獨斷 二卷
</h2><p>
<!--no:-->漢蔡邕撰。王應麟玉海謂是書閒有顚錯。嘉祐中余澤中更爲次序。釋以己說。故別本題新定獨斷。擇中之本今不傳。然今書中序歷代帝系。末云從高祖乙未至今壬子歲。三百一十年。壬子爲靈帝建寧五年。而靈帝世系末行小註。乃有二十二年之事。又有獻帝之諡。則決非邕之本文。蓋後人亦有所竄亂也。是書於禮制多信禮記。不從周官。若五等封爵。全與大司徒異。而各條解義。與鄭元禮註合者甚多。其釋大祝一條。與康成大祝註字句全符。則其所根據。當同出一書。又續漢書輿服志。樊噲冠廣九寸高七寸。前後出各四寸。是書則謂廣七寸。前出四寸其詞小異。劉昭輿服志註引獨斷曰。三公諸侯九旒。卿七旒。今本則作三公九。諸侯卿七。建華冠註引獨斷曰。其狀若婦人縷鹿。今本並無此文。又初學記引獨斷曰。乘輿之車皆副轄者。施轄於外。乃復設轄者也。與今本亦全異。此或諸家援引偶譌。或今本傳寫脫誤。均未可知。然全書條理統貫。雖小有參錯。固不害其宏旨。究考證家之淵藪也。
</p><br/></div></body></html>