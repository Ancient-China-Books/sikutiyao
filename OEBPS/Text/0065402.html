<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->經部三十二
<!--sf:-->孝經類
</font><h2>
<!--ti:-->御纂孝經集註 一卷
</h2><p>
<!--no:-->雍正五年。世宗憲皇帝御定孝經。書止一卷。而虞淳熙稱作傳註者。自魏文侯而下。至唐宋有名可紀者。凡九十九部。二百二卷。元明兩代不預焉。其書雖歲久多佚。近時曹庭棟孝經通釋所引。尚於唐得五家。宋得十七家。元得四家。明得二十六家。國朝得十家。然宋以前遺文緒論。傳者寥寥。宋以後之所說。大抵執古文以攻今文。又執朱子刋誤以攻古文。於孔曾大義微言。反視爲餘事。註愈多而去經愈遠。世宗憲皇帝。以諸註或病庸膚。或傷蕪雜。不足闡天經地義之理。爰指授儒臣。精爲簡汰。刋其糟粕。存其菁華。仿朱子論語孟子集註之體。纂輯此編。凡斧藻羣言。皆親爲鑒定。與世祖章皇帝御註。竝發明聖教。齊曜儀璘。蓋我世祖章皇帝四海會同。道光纘緒。我世宗憲皇帝九重問視。禮備承顏。孝治覃敷。臚驩萬國。以聖契聖。實深造至德要道之原。故能衡鑒衆論。得所折衷。於以建皇極而立人紀。固非儒生義疏。所能比擬萬一矣。
</p><br/></div></body></html>