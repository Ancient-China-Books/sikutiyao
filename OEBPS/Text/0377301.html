<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->元宮詞 一卷
</h2><p>
<!--no:-->不著撰人名氏。前有自序。稱永樂元年。欽賜余家一老嫗。年七十矣。乃元宮之乳姆女。知宮中事爲最悉。閒嘗細訪之。一一備陳其事。故余詩中所錄。皆元宮之實事云云。末題永樂四年夏四月朔日。蘭雪軒製。後有毛晉跋。亦不知爲何許人。案朱彝尊靜志居詩話曰。元宮詞百首。宛平劉效祖序。稱周恭王所撰。考定王以洪武十四年之國。洪熙元年薨。序題永樂四年。則爲定王無疑矣。定王名橚。太祖第五子也。明史周王橚傳。用彝尊之說。蓋以所考爲允矣。詩凡一百首。其中如東風吹綻牡丹芽一首。燈月交光照綺羅一首。玉京涼早是初秋一首。深宮春暖日初長一首。二十餘年備掖庭一首。月明深院有霜華一首。珊瑚枕冷象牙牀一首。金鴨燒殘午夜香一首。惻惻輕寒透鳳幃一首。憔悴花容只自知一首。小樓春淺杏花寒一首。御溝春水碧如天一首。燕子泥香紅杏雨一首。春情只在兩眉尖一首。白露橫空殿宇涼一首。纖纖初月鵝黃嫩一首。夢覺銀臺畫燭殘一首。曉燈垂燄落銀釭一首。尋常宮怨之詞。殆居五分之一。非惟語意重複。且歷代可以通用。不必定屬於元。頗爲宂泛。其他切元事者。皆無註釋。後人亦不盡解。不及楊允孚灤京雜詠多矣。
</p><br/></div></body></html>