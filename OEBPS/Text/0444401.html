<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 樵隱詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->樵隱詞 一卷
</h2>
<!--ed:-->安徽巡撫採進本
<p>
<!--no:-->宋毛幵撰。幵字平仲。信安人。舊刻題曰三衢。蓋偶從古名也。嘗爲宛陵東陽二州倅。所著有樵隱集十五卷。尤袤爲之序。今已不傳。陳振孫書錄解題。載樵隱詞一卷。此刻計四十二首。據毛晉跋。謂得自楊夢羽家祕藏鈔本。不知卽振孫所見否也。幵他作不甚著。而小詞最工。卷首王木叔題詞。有或病其詩文視樂府頗不逮之語。蓋當時已有定論矣。集中滿江紅潑火初收一闋。尤爲淸麗芊眠。故楊愼詞品。特爲激賞。其江城子一闋註次葉石林韻。後半爭勸紫髯翁句。實押翁字。而今本石林詞。此句乃押宮字。於本詞爲複用。可訂石林詞刊本之譌。至於瑞鶴仙一調。宋人諸本竝同。此本乃題與目錄。倶譌作瑞仙鶴。又燕山亭前闋。密映窺亭亭萬枝開遍。句止九字。考曾覿此調。作寒壘宣威紫綬幾垂金印。共十字。則窺字上下。必尚脫一字。尾句愁酒醒緋千片止六字。曾覿此調。作長占取朱顏緑鬢。共七字。則緋字上下。又必尚脫一字。其餘如滿庭芳第一首註中。東陽之譌東易。第三首註中。西安之譌四安。好事近註中。陳天予之譌陳天子。魯魚糾紛。則毛本校讎之疎矣。陳正晦遯齋閒覽。載幵爲郡。因陳牒婦人立雨中。作淸平調一詞。事旣媟褻。且幵亦未嘗爲郡。此宋人小說之誣。晉不收其詞。特爲有識。今附辨於此。亦不復補入云。<br/>
</p></body>
</html>