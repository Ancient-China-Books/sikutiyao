<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 金薤琳琅 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->金薤琳琅 二十卷
</h2>
<!--ed:-->浙江汪啓淑家藏本
<p>
<!--no:-->明都穆撰。穆有壬午功臣爵賞錄。已著錄。是書仿隸釋之例。取金石文字。蒐輯編次。各爲辨證。凡周刻二。秦刻六。漢刻二十三。隋刻五。唐刻二十七。於古碑皆錄原文。其剝落不完者。則取洪适隸釋補之。不盡據石本也。潛研堂金石文跋尾。論其載韓勑造孔廟禮器碑。不知隸釋所錄。但有碑陰。而無兩側。乃誤合兩側於碑陰。更譏洪适之闕漏。又論其所釋兩側之文。以河南匽師爲河浦退師。任城亢父爲俟成交父。舛謬殊甚。今考其中若第七石鼓內斿字下一字。石鼓作𡔀。薛尚功作憂。此乃作夏。會稽石刻。無辠之辠卽罪字。此作辜字。書體頗誤。又泰山石刻旣天下句。秦篆譜旣字下有平字。與史合。而此碑於旣字下不註闕文。疎略尚往往而有。然所錄碑刻。具載全文。今或不能悉見。金石文跋尾。謂所載貞元九年姜嫄公劉廟碑。今已損失三十餘字。是可以備參核矣。穆別有南濠文略六卷。其後二卷。卽此書所載諸碑跋。蓋用集古錄跋尾。編入本集之例。然穆之文章。在可傳可不傳之閒。不若以此本孤行也。<br/>
</p></div></body>
</html>