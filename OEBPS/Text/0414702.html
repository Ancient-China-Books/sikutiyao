<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 嚴陵集 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->嚴陵集 九卷
</h2>
<!--ed:-->浙江范懋柱家天一閣藏本
<p>
<!--no:-->宋董弅編。弅東平人。逌之子也。自署曰廣川。蓋欲附仲舒裔耳。紹興閒知嚴州。因輯嚴州詩文。自謝靈運沈約以下。迄於南宋之初。前五卷皆詩。第六卷詩後附賦二篇。七卷至九卷。則皆碑銘題記等雜文。弅自序。謂嘗與僚屬修是州圖經。蒐求碑版。稽考載籍。所得逸文甚多。又得郡人喩彥先家所藏書。與教授沈愫。廣求備錄。而成是集。中如司馬光獨樂園釣魚菴詩。本作於洛中。以首句用嚴子陵事。因牽而入於此集。未免假借附會。沿地志之陋習。然所錄詩文。唐以前人。雖尚多習見。至於宋人諸作。自有專集者數人外。他如曹輔。呂希純。陳瓘。朱彥。江公望。江公著。蔡肇。張伯玉。錢勰。李昉。扈蒙。劉昌言。丁謂。范師道。張保雝。章岷。阮逸。關詠。李師中。龐籍。孫沔。王存。馮京。刁約。元絳。張景修。岑象求。邵亢。馬存。陳軒。吳可幾。葉棐恭。劉涇。賈靑。王達。張綬。余闢。刁衎。倪天隱。周邦彥。羅汝楫。詹亢宗。陳公亮。錢聞詩諸人。今有不知其名者。有知名而不見其集者。藉弅是編。尚存梗概。是亦談藝者所取資矣。惟弅序作於紹興九年。而第九卷中有錢聞詩浚西湖記。作於淳煕十六年。上距紹興九年。凡五十一年。又有陳公亮重修嚴先生祠堂記。及書瑞粟圖二篇。作於淳煕乙巳。重修貢院記一篇。作於淳煕丙午。亦上距弅作序之時。凡四十七八年。則後人又有所附益。已非弅之本書。要亦宋人所續也。<br/>
</p></div></body>
</html>