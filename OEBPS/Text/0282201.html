<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 御定佩文韻府 四百四十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->御定佩文韻府 四百四十四卷
</h2>
<p>
<!--no:-->康熙五十年聖祖仁皇帝御定。考唐書藝文志。載顏眞卿韻海鏡源二百卷。釋皎然陪顏使君修韻海畢。東溪泛舟。餞諸文士詩。有外史刊新韻中郎定古文菁華兼百氏縑雅備三墳句。其自註又有魯公著書依切韻起東字腳語。然則分韻隸事。始自眞卿。今其書不傳。宋元閒作者頗夥。謂之詩韻。<span class="jiazhu">語詳韻府羣玉條下。</span>其傳於今者。惟韻府羣玉爲最古。至明又有五車韻瑞。然皆疎漏不完。舛譌相踵。楊愼作均藻。朱彝尊作韻粹。其子昆田又作三體摭韻。皆欲補陰氏凌氏之闕。而仍未賅備。是以我聖祖仁皇帝特詔儒臣。蒐羅典籍。輯爲是編。每字皆先標音訓。所隸之事。凡陰氏凌氏書所已採者。謂之韻藻列於前。兩家所未採者。別標增字列於後。皆以兩字三字四字相從。而又各以經史子集爲次。其一語而諸書互見者。則先引最初之書。而其餘以次註於下。又別以事對摘句附於其末。原本不標卷第。但依韻釐爲一百六卷。而中分子卷二十有四。今以篇頁繁重。編爲四百四十四卷。自有韻府以來。無更浩博於是者。俯視陰氏凌氏之書。如滄海之於蠡勺矣。考康熙五十九年大學士王掞等。恭製韻府拾遺序。有曰。佩文韻府書成。卷帙一百有六。聞諸臣分纂之時。每繕初稾。先呈御覽。我皇上十行竝下。點摘闕遺。舉凡六經奧義詁訓之所難通。四部僻書棗梨之所未鋟。莫不親加批乙。宣付諸臣。再三稽考。雖諸臣衆手合作之書。實我皇上一心裁定之書也云云。蓋由聖學高深。爲千古帝王所未有。故是書博贍。亦千古著述所未有也。<br/>
</p></div></body>
</html>