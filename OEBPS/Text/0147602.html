<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部二十四
<!--sf:-->地理類一
</font><h2>
<!--ti:-->欽定熱河志 八十卷
</h2><p>
<!--no:-->乾隆四十六年奉敕撰。熱河卽古武列水。避暑山莊在焉。舊設熱河道。領四廳。今置承德府。領平泉一州。灤平豐寧赤峯建昌朝陽五縣。此志猶以熱河名者。神臯奧區。鑾輿歲莅。蒐狩朝覲。中外就瞻。地重體尊。不可冠以府縣之目。故仍以行殿所在爲名也。凡分二十四門。華蓋時臨。奎文日富。敬錄弁首。曰天章。省方觀民。勵精無逸。編年紀載。曰巡典。琛賮鱗集。梯航旅來。威德式彰。曰徠遠。軒衞隨行。明堂斯建。詳陳規制。曰行宮。肄武習勞。三秋大獮。周阹原麓。曰圍場。地接堯封。界分周索。四至八到。曰疆域。周秦以來。或爲荒服。或爲甌脫。或爲羈縻。或爲僑置。或爲郡縣。或爲京邑。引據史傳。辨訂是非。兼列八表十二圖。曰建置沿革。删星野之談天。測斗極之出地。曰晷度。巨流爲經。衆川爲緯。曰水。區列方隅。標擧形勢。曰山。涵泳聖化。澤以詩書。曰學校喀喇沁。翁牛特。土默特。奈曼敖漢。巴林。喀爾喀右翼諸部。隸於境內者。表其世系。曰藩衞。糾宇金地。或以奉敕而建。或以效祝而營。曰寺廟。畫疆分職。臂指相維。曰文秩。羽衞連營。以迨察哈爾四旗。曰兵防。國朝官斯地者。遷除歲月。以次臚載。曰職官。題名前代。官是地者。不可盡詳。錄其有功可紀者。曰宦蹟。靈秀挺生。垂光史册。曰人物。山澤膏沃。金粟豐贏。曰食貨。草木禽魚。正名百類。曰物產。故址流傳。遺文有證。曰古蹟。前朝舊典。曰故事。諸部軼聞。曰外紀。詩歌制作。關於風土者。曰藝文。竝考古證今。辨疑傳信。旣精且博。蔚爲輿記之大觀。案熱河所屬。自漢魏以前。皆鮮卑烏桓地也。慕容氏崛起龍城。始置郡縣。魏書地形志。約略可稽。齊周以後。大抵與契丹庫莫奚參錯而居。前朝諸史。務侈幅員。每以邊境郡名。移置長城之外。核驗地理。殊不足憑。後惟遼金元三朝。實奄有其地。然以無紀載。故輿記靡徵。明棄大寧。渺如絕域。其所敍錄。益傳聞失其眞矣。我國家肇造區夏。統括寰瀛。太宗文皇帝日擒十四台吉。先定其地。聖祖仁皇帝校練七萃。初出松亭。後喀爾喀汗貢厥上腴。益宏文囿。刈蘭之界。北跨臨潢。遂仙苑天開。爻閭畢集。我皇上法天不息。率祖攸行。時邁其邦。地同三輔。四方大其和會。百產益以蕃昌。郡邑區分。膠庠鼎建。民殷俗美。炳然與三代同風。其盛爲自古所未有。故詞臣珥筆。敬述斯編。亦自古之所未聞。豈非地祕其靈。天珍其奧。自開闢以至今日。越千萬載。待聖朝而發其光哉。
</p><br/></div></body></html>