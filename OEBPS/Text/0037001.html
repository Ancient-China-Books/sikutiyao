<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 太平經國之書 十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->太平經國之書 十一卷
</h2>
<!--ed:-->內府藏本
<p>
<!--no:-->宋鄭伯謙撰。伯謙字節卿。永嘉人。官脩職郎衢州府學教授。王與之周禮訂義。首列宋代說周禮者四十五家。伯謙爲第三十一。居黃度項安世之閒。蓋寧宗理宗時人。是書發揮周禮之義。其曰太平經國書者。取劉歆周公致太平之迹語也。首列四圖。一曰成周官制。一曰秦漢官制。一曰漢官制。一曰漢南北軍。所圖僅三朝之職掌宿衞。蓋其大意欲以宮中府中文事武事一統於太宰。故惟冠此四圖。明古制也。其書爲目三十。曰教化奉天省官內治官吏宰相官民官刑攬權養民稅賦節財保治考課賓祭相體內外官制臣職官民宮衞奉養祭享愛物醫官鹽酒理財內帑會計內治。其中內外一門。會計一門。又各分爲上下篇。凡論三十二篇。皆以周官制度。類聚貫通。設爲問答。推明建官之所以然。多參證後代史事。以明古法之善。其論天官玉府諸職一條。車若水脚氣集頗稱之。然其閒命意。閒有不可解者。如齊東野語記韓侂胄之敗。殿司夏震尚聲喏於道旁。梅磵詩話。記紹定辛卯。臨安大火。九廟俱燬。獨丞相史彌遠賜第。以殿司軍救撲而存。故洪咨夔詩。有殿前將軍猛如虎。救得汾陽令公府。祖宗神靈飛上天。痛哉九廟成焦土之句。其時武統於文。相權可謂重極。而此書宰相一篇。尚欲更重其權。又宋人南渡之餘。湖山歌舞。不復措意中原。正宜進臥薪嘗膽之戒。而此書奉養一篇。乃深斥漢文帝之節儉爲非。所論皆不可爲訓。毋乃當理宗信任賈似道時。曲學阿世。以干進歟。以他篇貫通經義。尚頗有發明。舊本流傳。久行於世。姑節取焉而已。<br/>
</p></div></body>
</html>