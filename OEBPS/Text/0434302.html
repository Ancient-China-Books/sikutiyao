<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十七 總集類存目四 續姚江逸詩 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十七
<!--sf:-->總集類存目四
</font><h2>
<!--ti:-->續姚江逸詩 十二卷
</h2>
<!--ed:-->浙江巡撫採進本
<p>
<!--no:-->國朝倪繼宗編。繼宗字復野。餘姚人。初黃宗羲作姚江逸詩。所錄自齊迄明。此集續選國朝之詩。卽以宗羲爲首。所錄凡七十五人。毎人各爲小傳。採輯事實。頗爲詳備。然亦時有附會。如第二卷譚宗條下曰。一日於維揚酒樓。唱西樓錯夢。按板諧聲。備極婉轉。俄有人起自隣座。曰子歌誠善。但中有某字猶未盡調耳。宗初猶負氣不相下。繼詢其人。卽譜曲之于叔夜也。遂相與登西樓訪穆素徽。盡興而別。顧其時穆已紅顏化爲白髮云云。案西樓記爲袁于令所作。王士禎詩。所謂紅顏顧曲袁荊州者是也。于叔夜乃其寓名。何得云卽于叔夜。況西樓今在吳江縣。距揚州尚遠。何得卽相與同登。恐流傳失實。似此不檢者多矣。<br/>
</p></div></body>
</html>