<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 李義山文集箋註 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->李義山文集箋註 十卷
</h2>
<!--ed:-->通行本
<p>
<!--no:-->國朝徐樹穀箋。徐炯注。樹穀字藝初。康熙乙丑進士。官至山東道監察御史。炯字章仲。康熙壬戌進士。官至直隸巡道。皆崑山人。考舊唐書李商隱傳。稱有表狀集四十卷。新唐書藝文志。稱李商隱樊南甲集二十卷。乙集二十卷。玉溪生詩三卷。文賦一卷。宋史藝文志。稱李商隱文集八卷。四六甲乙集四十卷。別集二十卷。詩集三卷。今惟詩集三卷傳。文集皆佚。國初吳江朱鶴齡。始裒輯諸書。編爲五卷。而闕其狀之一體。康熙庚午。炯典試福建。得其本於林佶。採摭文苑英華所載諸狀補之。又補入重陽亭銘一篇。是爲今本。鶴齡原本。雖略爲詮釋。而多所疎漏。蓋猶未竟之稾。樹穀因博考史籍。證驗時事。以爲之箋。炯復徵其典故訓詁。以爲之註。其中上崔華州書一篇。樹穀斷其非商隱作。近時桐鄉馮浩註本。則辨此書爲開成二年春初作。崔華州乃崔龜從。非崔戎。故賈相國乃賈餗。非賈耽。崔宣州乃崔鄲。非崔羣。引據唐書紀傳。證樹穀之誤疑。又重陽亭銘一篇。炯據全蜀藝文志採入。馮浩註本。則辨其碑末結銜乃鄉貫皆可疑。知爲舊碑漫漶。楊愼僞補足之。援愼僞補樊敏柳敏二碑。證炯之誤信。又據成都文類。採入爲河東公上西川相國京兆公書一篇。及逸句九條。皆足補正此本之疎漏。然上京兆公書。乃案牘之文。本無可取。逸句尤無關宏旨。故仍以此本著於錄焉。<br/>
</p></div></body>
</html>