<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 延祐四明志 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->延祐四明志 十七卷
</h2>
<!--ed:-->浙江巡撫採進本
<p>
<!--no:-->元袁桷撰。桷字伯長。慶元人。宋知樞密院事韶之曾孫。少爲麗澤書院山長。以薦改翰林國史院檢閱官。累遷侍講學士。卒贈江浙行省參知政事。追封陳留郡公。諡文淸。事蹟具元史本傳。桷文章博贍。爲一時臺閣之冠。所著易說春秋說諸書。見於蘇天爵墓誌銘者。世久無傳。惟淸容居士集。及此志尚存。書成於延祐七年。蓋慶元路總管馬澤。屬桷撰次者也。凡分十二考。曰沿革。曰土風。曰職官。曰人物。曰山川。曰城邑。曰河渠。曰賦役。曰學校。曰祠祀。曰釋道。曰集古。條例簡明。最有體要。桷先世在宋。多以文學知名。稱東南故家遺獻。沒後會朝廷修史。遣使求郡國軼文故事。惟袁氏所傳爲多。故其於鄉邦舊典。尤多貫串。志中考核精審。不支不濫。頗有良史之風。視至元嘉禾。至正無錫諸志。更爲賅洽。惟自第九卷至第十一卷。爲傳寫者所脫佚。已非全帙。然元時地志。鈔帙無多。存之亦足以資考究。固未可以不完廢也。<br/>
</p></div></body>
</html>