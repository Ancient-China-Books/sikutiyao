<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 復古編 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->復古編 二卷
</h2>
<!--ed:-->兵部侍郎紀昀家藏本
<p>
<!--no:-->宋張有撰。有字謙中。湖州人。張先之孫。出家爲道士。是書根據說文解字。以辨俗體之譌。以四聲分隸諸字。於正體用篆書。而別體俗體。則附載註中。猶顏元孫干祿字書。分正俗通三體之例。下卷入聲之後。附錄辨證六篇。一曰聯緜字。二曰形聲相類。三曰形相類。四曰聲相類。五曰筆迹小異。六曰上正下譌。皆剖析毫釐。至爲精密。然惟以說文正小篆。而不以小篆改隸書。故小篆之不可通於隸者。則曰隸作某。亦顏元孫所謂總據說文。則下筆多礙。當去泰去甚。使輕重合宜者也。樓鑰集。有此書序。稱其嘗篆楊時踵息菴記。以小篆無菴字。竟作隸體書之。知其第不以俗體入篆爾。作隸則未嘗不諧俗。鑰序又記其爲林攄母撰墓碑。書魏字作巍。終不肯去山字。陳振孫所記亦同。然考此書巍字。下註曰今人省山。以爲魏國之魏。不以爲俗體別字。是其說復古而不戾今。所以爲通人之論。現魏校等之詭僻盜名。強以篆籀入隸者。其識趣相去遠矣。此本爲明萬歷中黎民表所刊。字畫頗爲淸析。惟不載鑰序。然鑰所云陳瓘程俱前後序。則皆相符。蓋猶從舊本傳刻者也。<br/>
</p></div></body>
</html>