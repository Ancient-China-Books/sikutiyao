<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十六 別集類存目十 叢碧山房集 五十七卷 附詩義固說 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十六
<!--sf:-->別集類存目十
</font><h2>
<!--ti:-->叢碧山房集 五十七卷
<!--st:--><font size="-1">附</font>詩義固說 二卷
</h2>
<!--ed:-->內府藏本
<p>
<!--no:-->國朝龐塏撰。塏字霽公。號雪崖。任邱人。康熙己未召試博學鴻詞。授翰林院檢討。降中書舍人。終於建寧府知府。是集凡文八卷。雜著三卷。翰苑稾十四卷。舍人稾六卷。工部稿十一卷。戶部稿十卷。建州稿五卷。皆其所手自編定也。塏爲詩主於平正沖澹。不求文飾。當王士禎名極盛時。能文之士。率奔走門牆。假借聲譽。塏獨落落不相親附。故士禎亦不甚稱之。惟記其病足詩切防美人笑躄者。春來不過平原門一絕而已。然塏早歲所作。頗得深婉淸微之致。晚年菁華旣竭。流於枯淡。其舍人稿不及翰苑。工部稿不及舍人。戶部稿不及工部。至建州稾以後。頹唐益甚。田雯爲作戶部稾序。以白居易陸游比之。塏意頗慍。然實箴規之言也。末附詩義固說二卷。論亦切實。惟推衍嚴羽之說。以禪談詩。轉至於支離曼衍。是其好高之過矣。<br/>
</p></div></body>
</html>