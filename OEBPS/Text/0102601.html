<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 後漢紀 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->後漢紀 三十卷
</h2>
<!--ed:-->安徽巡撫採進本
<p>
<!--no:-->晉袁宏撰。宏字彥伯。陽夏人。太元初官至東陽太守。事蹟具晉書文苑傳。是書前有宏自序。稱嘗讀後漢書。煩穢雜亂。聊以暇日。撰集爲後漢紀。其所綴會漢紀。（案此漢紀。蓋指荀悅之書。涉及東漢初事者。非張璠書也。）謝承書。司馬彪書。華嶠書。謝沈書。漢山陽公記。漢靈獻起居注。漢名臣奏。旁及諸部耆舊先賢傳。凡數百卷。前史闕略。多不次序。錯繆同異。誰使正之。經營八年。疲而不能定。頗有傳者。始見張璠所撰書。其言漢末之事差詳。故復探而益之云云。蓋大致以漢紀爲準也。案隋志載璠書三十卷。今已散佚。惟三國志注及後漢書注。閒引數條。今取與此書互勘。璠記所有。此書往往不載。其載者。亦多所點竄。互有詳略。如璠記稱盧芳安定人。屬國夷數十。畔在參蠻。芳從之。詐姓劉氏。此書則作劉芳安定三川人。本姓盧氏。王莽末。天下咸思漢。芳由是詐稱武帝後。變姓名爲劉文伯。及莽敗。芳與三川屬國羌胡。起兵北邊。以及朱穆論梁冀池中舟覆。吳祐諫父寫書事。皆較璠記爲詳。璠記稱明德馬皇后。不喜出遊。未嘗臨御窗牖。此書則作性不喜出入遊觀。璠記稱楊秉嘗曰。我有三不惑。酒色財也。天下以爲名公。此書删下一句。又如序王龔與薛勤喪妻事。璠記先敍龔而追敍勤。此書則先敍勤而後敍龔。敍呂布兵敗勸王允同逃事。璠記敍在長安陷時。此書追敍於後。亦頗有所移置。而核其文義。皆此書爲長。其體例雖仿荀悅書。而悅書因班固舊文翦裁聯絡。此書則抉擇去取。自出鑒裁。抑又難於悅矣。劉知幾史通正史篇。稱世言漢中興。作史者惟袁范二家。以配蔚宗。要非溢美也。<br/>
</p></div></body>
</html>