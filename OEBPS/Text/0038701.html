<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮注疏 十七卷
</h2><p>
<!--no:-->漢鄭元注。唐賈公彥疏。儀禮出殘闕之餘。漢代所傳。凡有三本。一曰戴德本。以冠禮第一。昬禮第二。相見第三。士喪第四。旣夕第五。士虞第六。特牲第七。少牢第八。有司徹第九。鄉飲酒第十。鄉射第十一。燕禮第十二。大射第十三。聘禮第十四。公食第十五。覲禮第十六。喪服第十七。一曰戴聖本。亦以冠禮第一。昬禮第二。相見第三。其下則鄉飲第四。鄉射第五。燕禮第六。大射第七。士虞第八。喪服第九。特牲第十。少牢第十一。有司徹第十二。士喪第十三。旣夕第十四。聘禮第十五。公食第十六。覲禮第十七。一曰劉向別錄本。卽鄭氏所注。賈公彥疏謂別錄尊卑吉凶次第倫序。故鄭用之。二戴尊卑吉凶雜亂。故鄭不從之也。其經文亦有二本。高堂生所傳者謂之今文。魯恭王壞孔子宅。得亡儀禮五十六篇。其字皆以篆書之。謂之古文。元注參用二本。其從今文而不從古文者。則今文大書。古文附注。士冠禮闑西閾外句。注古文闑爲槷閾爲蹙是也。從古文而不從今文者。則古文大書。今文附注。士冠禮醴辭孝友時格句。注今文格爲嘏是也。其書自元以前。絕無注本。元後有王肅注十七卷。見於隋志。然賈公彥序。稱周禮注者。則有多門。儀禮所注。後鄭而已。則唐初肅書已佚也。爲之義疏者。有沈重見於北史。又有無名氏二家。見於隋志。然皆不傳。故賈公彥僅據齊黃慶隋李孟悊二家之疏。定爲今本。其書自明以來。刻本舛譌殊甚。顧炎武日知錄曰。萬歷北監本十三經中。儀禮脫誤尤多。士昬禮脫壻授緩姆辭曰。未教不足與爲禮也一節。十四字。賴有長安石經。據以補此一節。而其注疏遂亡。鄉射禮脫士鹿中翿旌以獲七字。士虞禮脫哭止告事畢賓出七字。特牲饋食禮脫舉觶者祭卒觶拜長者答拜十一字。少牢饋食禮脫以授尸坐取簟興七字。此則秦火之所未亡。而亡於監刻矣云云。蓋由儀禮文古義奧。傳習者少。注釋者亦代不數人。寫刻有譌。猝不能校。故紕漏至於如是也。今參考諸本。一一釐正。著於錄焉。
</p><br/></div></body></html>