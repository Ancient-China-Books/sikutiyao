<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->直隸總督採進本

<div id="text"><font size="-1">
<!--fi:-->經部二
<!--sf:-->易類二
</font><h2>
<!--ti:-->易小傳 六卷
</h2><p>
<!--no:-->宋沈該撰。該字守約。一作元約。未詳孰是吳興人。登嘉王榜進士。紹興中官至左僕射兼修國史。故宋人稱是書。爲沈丞相易傳。嘗劄進於朝。高宗降敕襃諭。尤稱其毎卦後之論。其書以正體發明爻象之旨。以變體擬議變動之意。以求合於觀象玩辭。觀變玩占之義。其占則全用春秋左傳所載筮例。如蔡墨所謂乾之姤曰潛龍勿用。其同人曰見龍在田者。林至作易裨傳。頗以該說爲拘攣。蓋南渡以後。言易者不主程氏之理。卽主邵氏之數。而該獨考究遺經。談三代以來之占法。違時異尚。其見排於至。固宜。然左氏去古未遠。所記卜筮。多在孔子之前。孔子贊易。未聞一斥其謬。母乃太卜所掌周公以來之舊法。或在此不在彼乎。陳振孫書錄解題。稱該又有繫辭補注十餘則。附於卷末。今本無之。蓋已久佚矣。
</p><br/></div></body></html>