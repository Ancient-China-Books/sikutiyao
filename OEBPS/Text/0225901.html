<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 珞琭子三命消息賦註 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->珞琭子三命消息賦註 二卷
</h2>
<!--ed:-->永樂大典本
<p>
<!--no:-->案錢曾讀書敏求記稱珞琭子三命消息賦二卷。王廷光李仝釋曇瑩徐子平四家註解。今考永樂大典所載。凡有二本。一本卽徐子平註。一卽此本。獨題曇瑩之名。而廷光與仝之說悉在焉。或錢氏之本。乃後人輯四家之說。合爲一書。故所題撰人之名互異。抑此本爲曇瑩撮王李之註。附以己說。故其文兼涉二家歟。廷光之書。進於宣和癸卯。曇瑩之書。成於建炎丁未。在廷光後五年。知非與廷光等同註。而卷首董巽楚頤二序。亦惟稱曇瑩一人。則當以永樂大典獨題其名爲是也。其說往往以命理附合易理。似不及徐子平註爲明白切實。然如所列王廷光推演命限一條。頗爲精確。曇瑩自論孤虛一條。亦有可採擇。與徐氏之書竝行。亦可謂驂之靳矣。上卷之中。三家之註竝載。下卷之中。則曇瑩之註爲多。而廷光與仝之註少。又曇瑩自序。以李仝鄭潾竝稱。而卷中無潾一語。疑傳寫脫佚。或永樂大典有所删節。亦未可定也。廷光與仝爵里。事蹟均無可考。李仝之名。讀書敏求記作同。晁公武讀書志作全。亦莫詳孰是。曇瑩號蘿月。嘉興人。以談易名一時。港邁容齋隨筆載之。稱曰易僧。其以易理言命。蓋由於是云。<br/>
</p></div></body>
</html>