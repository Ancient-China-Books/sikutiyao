<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 欽定禮記義疏 八十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->欽定禮記義疏 八十二卷
</h2>
<p>
<!--no:-->乾隆十三年。御定三禮義疏之第三部也。經文四十九篇。釐爲七十七卷。附載圖五卷。其詮釋七例。亦與周官義疏同。三禮以鄭氏爲專門。王肅亦一代通儒。博觀典籍。百計難之。弗勝也。後儒所見。曾不逮肅之棄餘。乃以一知半解。譁然詆鄭氏不聞道。韓愈所謂不自量者。其是類歟。然周官儀禮。皆言禮制。禮記則兼言禮意。禮制非考證不明。禮意則可推求以義理。故宋儒之所闡發。亦往往得別嫌明微之旨。此編廣摭羣言。於郊社樂舞裘冕車旗尊彝圭鬯燕飲饗食。以及月令內則諸名物。皆一一辯訂。卽諸子軼聞。百家雜說。可以參考古制者。亦詳徵博引。曲證旁通。而辯說則頗採宋儒。以補鄭注所未備。其中庸大學二篇。陳澔集說。以朱子編入四書。遂删除不載。殊爲妄削古經。今仍錄全文。以存舊本。惟章句改從朱子。不立異同。以消門戶之爭。蓋言各有當。義各有取。不拘守於一端。而後見衡鑒之至精也。至於御纂諸經。易不全用程傳本義。而仍以程傳本義居先。書不全用蔡傳。而仍以蔡傳居先。詩不全用朱傳。而仍以朱傳居先。春秋於胡傳。尤多所駁正刊除。而尚以胡傳標題。列三傳之次。惟禮記一經。於陳澔集說。僅棄瑕錄瑜。雜列諸儒之中。不以冠篇。仰見睿裁精審。務協是非之公。尤足正胡廣等禮記大全。依附門牆。隨聲標榜之謬矣。<br/>
</p></div></body>
</html>