<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 詩總聞 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩總聞 二十卷
</h2>
<!--ed:-->內府藏本
<p>
<!--no:-->宋王質撰。質字景文。興國人。紹興三十年進士。官至樞密院編修。出通判荊南府。改吉州。周亮工書影。以爲宋末人。蓋考之末審也。亮工又稱是書世久無傳。謝肇淛始錄本於祕府。後肇淛諸子。盡賣藏書。爲陳開仲購得。乃歸諸亮工。則其不佚者僅矣。其書取詩三百篇。毎篇說其大義。複有聞音聞訓聞章聞句聞字聞物聞用聞跡聞專聞人凡十門。毎篇爲總聞。又有聞風聞雅聞頌。冠於四始之首。南宋之初。廢詩序者三家。鄭樵朱子及質也。鄭朱之說最著。亦最與當代相辨難。質說不字字詆小序。故攻之者亦稀。然其毅然自用。別出新裁。堅鋭之氣。乃視二家爲加倍。自稱覃精研思。幾三十年。始成是書。淳祐癸卯。吳興陳日強。始爲鋟版於富川。日強跋稱其以意逆志。自成一家。其品題最允。又稱其刪除小序。實與文公朱先生合。則不盡然。質廢序與朱子同。而其爲說則各異。黃震日鈔。曰雪山王質。夾漈鄭樵。始皆去序言詩。與諸家之說不同。晦菴先生。因鄭公之說。盡去美刺。探求古始。其說頗驚俗。雖東萊先生不能無疑云云。言因鄭而不言因王。知其趣有不同矣。然其冥思研索。務造幽深。穿鑿者固多。懸解者亦復不少。故雖不可訓。而終不可廢焉。<br/>
</p></body>
</html>