<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 宛陵集 六十卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->宛陵集 六十卷
<!--ti:-->附錄 一卷
</h2>
<!--ed:-->內府藏本
<p>
<!--no:-->宋梅堯臣撰。堯臣字聖兪。宣城人。官屯田都官員外郞。事蹟具宋史本傳。其詩初爲謝景初所輯。僅十卷。歐陽修得其遺稾增併之。亦止十五卷。其增至五十九卷又他文賦一卷者。未詳何人所編。陳振孫書錄解題。謂卽景初舊本。修爲作序者。未詳考修序文也。通考載正集六十卷。又有外集十卷。此本爲明姜奇芳所刊。卷數與通考合。惟無外集。祇有補遺三篇。及贈答詩文墓誌一卷。亦不知何人所附。陳振孫謂外集多與正集複出。或後人删汰重複。故所錄者止此耶。宋初詩文。尚沿唐末五代之習。柳開穆修欲變文體。王禹偁欲變詩體。皆力有未逮。歐陽修崛起爲雄。力復古格。於時曾鞏蘇洵蘇軾蘇轍陳師道黃庭堅等。皆尚未顯。其佐修以變文體者尹洙。佐修以變詩體者則堯臣也。曾敏行獨醒雜志。載王曙知河南日。堯臣爲縣主簿。袖所爲詩文呈覽。曙謂其詩有晉宋遺風。自杜子美沒後。二百餘年不見此作。然堯臣詩旨趣古淡。知之者希。陳善捫蝨新話。記蘇舜欽稱平生作詩。不幸被人比梅堯臣。又記晏殊賞其寒魚猶著底。白鷺已飛前二句。堯臣以爲非我之極致者。則其孤僻寡和可知。惟歐陽修深賞之。邵博聞見後錄。乃載傳聞之說。謂修忌堯臣出己上。每商搉其詩。多故删其最佳者。殊爲誣謾。無論修萬不至此。卽堯臣亦非不辨白黑者。豈得失不自知耶。陸游渭南集有梅宛陵別集序曰。蘇翰林多不可古人。惟次韻和淵明及先生二家詩而已。案蘇軾和陶詩有傳本。和梅詩則未聞。然游非妄語者。必原有而今佚之。是堯臣之詩。蘇軾亦心折之矣。<br/>
</p></div></body>
</html>