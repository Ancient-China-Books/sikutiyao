<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 醫壘元戎 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->醫壘元戎 十二卷
</h2>
<!--ed:-->兵部侍郞紀昀家藏本
<p>
<!--no:-->元王好古撰。好古字進之。趙州人。官本州教授。據好古所作此事難知序。蓋其學出於李杲。然此書海藏黃耆湯條下。稱杲爲東垣李明之先生。而易老大羌活湯條下。稱先師潔古老人。則好古實受業張元素。殆如趙匡陸淳。同受春秋於啖助。而淳又從匡講問歟。自跋稱是書已成於辛卯。<span class="jiazhu">金哀宗正大八年。</span>至丁酉春<span class="jiazhu">元滅金之第四年。</span>爲人陰取之。元稿已絕。更無餘本。予職州庠。杜門養拙。𧆌鹽之暇。無可用心。想像始終。十得七八。試書首尾。僅得復完。前有自序。亦題丁酉歲。蓋初成於金末。而重輯於元初也。其書以十二經爲綱。皆首以傷寒。附以雜證。大旨祖長沙緒論。而參以東垣易水之法。亦頗採用和劑局方。與丹溪門徑小異。然如半硫丸條下。註云此丸古時用。今時氣薄不用。則斟酌變通。亦未始不詳且愼矣。其曰醫壘元戎者。自序謂良醫之用藥。若臨陣之用兵也。此本爲嘉靖癸卯。遼東巡撫右都御史餘姚顧遂所刻。萬歷癸巳。兩淮鹽運使鄞縣屠本畯又重刻之。體例頗爲參差。蓋書帕之本。往往移易其舊式。今無原本可校。亦姑仍屠本錄之焉。<br/>
</p></div></body>
</html>