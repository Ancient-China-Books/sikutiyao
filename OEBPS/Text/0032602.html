<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩說 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩說 三卷
</h2>
<!--ed:-->江蘇巡撫採進本
<p>
<!--no:-->國朝惠周惕撰。周惕字元龍。長洲人。康熙辛未進士。由庶吉土改密雲縣知縣。惠氏三世以經學著。周惕其剏始者也。是書於毛傳鄭箋朱傳。無所專主。多自以己意考證。其大旨謂大小雅以音別。不以政別。謂正雅變雅。美刺錯陳。不必分六月以上爲正。六月以下爲變。文王以下爲正。民勞以下爲變。謂二南二十六篇。皆疑爲房中之樂。不必泥其所指何人。謂周召之分。鄭箋誤以爲文王。謂天子諸侯均得有頌。魯頌非僭。其言皆有依據。至謂頌兼美刺。義通於誦。則其說未安。考鄭康成注儀禮正歌備句曰。正歌者。升歌及笙各三終。閒歌三終合樂三終爲一備。核以經文。無歌後更誦。及一歌一誦之節。其周禮瞽矇職曰諷誦詩。鄭注謂闇讀之不依永也。則歌誦是兩事。知頌誦亦爲兩事。周惕合之。非矣。又謂證以國策禮無歸甯之文。訓歸甯父母。爲無父母遺罹之義。考歸甯文見左傳。於禮經必有所承。何休注公羊傳。稱諸侯夫人尊重。旣嫁。非有大故不得反。惟士大夫妻。雖無事歲一歸甯。此文當必有所受。曲禮曰。女子許嫁纓非有大故不入其門。姑姊妹女子子已嫁而反。兄弟弗與同席而坐。弗與同器而食。其文承上許嫁而言。則已嫁而反。是卽歸甯之明證。不得曰禮無文矣。然其餘類皆引據確實。樹義深切。與枵腹說經。徒以臆見決是非者。固有殊焉。<br/>
</p></div></body>
</html>