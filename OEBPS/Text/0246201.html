<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 顏氏家訓 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->顏氏家訓 二卷
</h2>
<!--ed:-->江西巡撫採進本
<p>
<!--no:-->舊本題北齊黃門侍郞顏之推撰。考陸法言切韻序。作於隋仁壽中。所列同定八人。之推與焉。則實終於隋。舊本所題。蓋據作書之時也。陳振孫書錄解題云。古今家訓。以此爲祖。然李翱所稱太公家教。雖屬僞書。至杜預家誡之類。則在前久矣。特之推所撰。卷帙較多耳。晁公武讀書志云。之推本梁人。所著凡二十篇。述立身治家之法。辨正時俗之謬。以訓世人。今觀其書。大抵於世故人情。深明利害。而能文之以經訓。故唐志宋志俱列之儒家。然其中歸心等篇。深明因果。不出當時好佛之習。又兼論字畫音訓。並考正典故。品第文藝。曼衍旁涉。不專爲一家之言。今特退之雜家。從其類焉。又是書隋志不著錄。唐志宋志俱作七卷。今本止二卷。錢曾讀書敏求記。載有宋鈔淳熙七年嘉光沈揆本七卷。以閩本蜀本及天台謝氏所校五代和凝本參定。末附考證二十三條。別爲一卷。且力斥流俗并爲二卷之非。今沈本不可復見。無由知其分卷之舊。姑從明人刊本錄之。然其文旣無異同。則卷帙分合。亦爲細故。惟考證一卷。佚之可惜耳。<br/>
</p></body>
</html>