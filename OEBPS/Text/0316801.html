<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 黎岳集 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->黎岳集 一卷
<!--ti:-->附錄 一卷
</h2>
<!--ed:-->浙江鄭大節家藏本
<p>
<!--no:-->唐李頻撰。頻字德新。壽昌人。大中八年擢進士第。調祕書郞。累遷建州刺史。卒於官。州民思其德。立廟黎山。事蹟具唐書文藝傳。頻爲姚合之壻。然其詩別自爲格。不類武功之派。是編本名建州刺史集。後人敬頻之神。尊黎山曰黎嶽。集亦因之改名。初罕傳本。眞德秀得本於三館。欲刻未果。嘉熙三年。金華王埜。始求得舊本鋟版。元元貞及後至元閒。頻裔孫邦材會同。明永樂中河南師祐。正統中廣州彭森。先後重刊者四。此本卽正統刻也。凡詩一百九十五首。較全唐詩所載少八首。而送劉山人歸洞庭一首。卷中兩見。惟起二句小異。又秋宿慈恩寺遂上人院詩。誤作送宋震先輩赴靑州。題與詩兩不相應。殊不及席氏唐百家詩本之完善。末爲附錄。則歷朝廟祀敕書碑記。及刻詩序跋。張復彭森二序。皆稱初刻出眞德秀。與王埜序稱德秀欲刻不果者。自相矛盾。未喻其故。殆傳聞譌異歟。王士禎居易錄。稱詩人爲神。未有頻之顯著者。然頻詩自佳耳。其爲神則政事之故。非文章之故也。<br/>
</p></body>
</html>