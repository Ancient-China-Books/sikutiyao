<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 孝詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->孝詩 一卷
</h2>
<!--ed:-->江蘇巡撫採進本
<p>
<!--no:-->宋林同撰。同字子眞。號空齋。福淸人。與弟合俱有隱操。後元兵至福州。抗節死。案宋史忠義傳。稱林空齋。失其名。已爲失考。又誤以空齋爲同之子。分一人爲二。併云空齋舉進士歷知縣。考是書前有淳祐庚戌劉克莊序。謂同兄弟俱未脫褐。又曰年未四十。慨然罷舉。是同固未嘗舉進士也。又宋人劉麟瑞昭忠逸詠。稱林處士同。是同固未嘗任知縣也。且麟瑞詩內有血書矮壁存吾節。氣貫長虹任汝烹句。又與史之嚙指血書壁。自誓不屈諸語相合。然則死節者爲同。而非同之子也。宋史誤矣。又福建通志人物傳。稱林同字子眞。公遇子。元兵至。不屈死。隱逸傳。又稱林仝字子貞。與弟合竝有隱操。至元中郡府上其行誼。詔徵不就。合字子常云云。其說又異。然同合之俱爲公遇子。已見原序。同字子眞。合字子常。已見鬳齋集。俱確鑿可信。通志旣以死難之林同爲公遇子。則隱逸之林仝。不得又曰弟合字子常也。且改同爲仝。改子眞爲子貞。竝屬點畫音聲之變。明出傳寫訛謬。分爲二人。至曹溶學海類編。亦載孝詩一卷。題長樂林同季野著。名同而地與字俱異。又不知其何所據矣。今竝詳爲考正。庶不失其實。林希逸鬳齋續集中。與其兄弟贈答詩文甚多。又有同壬申酬倡集跋。今皆散佚。惟此集猶傳。皆摭古今孝事。每一事爲五言絕句一首。亦閒有兩事合詠一首者。凡聖人之孝十首。賢者之孝二百四十首。仙佛之孝十首。異域之孝十首。物類之孝十首。其閒如唐李迥秀之類。本爲佞幸。寒山子煑爺煑孃之類。亦愛無差等之談。不免於駁雜。然大旨主於敦飭人倫。感發天性。未可以其詞旨陳腐棄之。況其人始以孝著。終以忠聞。雖零篇斷什。猶當珍惜。是固不僅以文章論矣。<br/>
</p></div></body>
</html>