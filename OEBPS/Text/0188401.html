<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部一
<!--sf:-->儒家類一
</font><h2>
<!--ti:-->中論 二卷
</h2><p>
<!--no:-->漢徐幹撰。幹字偉長。北海劇人。建安中爲司空軍謀祭酒掾。屬五官將文學。事蹟附見魏志王粲傳。故相沿稱爲魏人。然幹歿後三四年。魏乃受禪。不得遽以帝統予魏。陳壽作史。託始曹操。稱爲太祖。遂併其僚屬均入魏志。非其實也。是書隋唐志皆作六卷。隋志又註云梁目一卷。崇文總目亦作六卷。而晁公武讀書志。陳振孫書錄解題。並作二卷。與今本合。則宋人所併矣。書凡二十篇。大都闡發義理。原本經訓。而歸之於聖賢之道。故前史皆列之儒家。曾鞏校書序云。始見館閣中論二十篇。及觀貞觀政要。太宗稱嘗見幹中論復三年喪篇。今書獨闕。又考之魏志。文帝稱幹著中論二十餘篇。乃知館閣本非全書。而晁公武又稱李獻民所見別本。實有復三年制役二篇。李獻民者。李淑之字。嘗撰邯鄲書目者也。是其書在宋仁宗時尚未盡殘闕。鞏特據館閣不全本著之於錄。相沿旣久。所謂別本者。不可復見。於是二篇遂佚不存。又書前有原序一篇。不題名字。陳振孫以爲幹同時人所作。今驗其文。頗類漢人體格。知振孫所言爲不誣。惟魏志稱幹卒於建安二十二年。而序乃作於二十三年二月。與史頗異。傳寫必有一譌。今亦莫考其孰是矣。
</p><br/></div></body></html>