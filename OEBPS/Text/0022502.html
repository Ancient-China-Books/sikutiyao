<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 禹貢說斷 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->禹貢說斷 四卷
</h2>
<!--ed:-->永樂大典本
<p>
<!--no:-->宋傅寅撰。寅字同叔。義烏人。嘗從唐仲友游。仲友稱其職方輿地盡在腹中。是編其所著禹貢圖說也。案朱彝尊經義考。有寅所著禹貢集解二卷。通志堂嘗刊入九經解中。而永樂大典載其書。則題曰禹貢說斷。無集解之名。又經解所刊本。稱原闕四十餘簡。今檢永樂大典。不獨所闕咸在。且其五服辨三千餘言。九州辨千數百言。較之原注闕文。多至數倍。又山川總會。及九河三江九江四圖。經解倶誤編入程大昌禹貢論中。與其書絶不相比附。而永樂大典獨繫之說斷篇內。蓋當時所見。實宋時原本。足以援據。而經解刊行之本。則已傳寫錯漏。致并書名而竄易之。非其舊矣。書中博引眾說。斷以己意。具有特解。不肯蹈襲前人。其論孟子決汝漢排淮泗而注之江。爲古溝洫之法。尤爲諸儒所未及。洵卓然能自抒所見者。今取經解刊本。與永樂大典互相勘校。補闕正譌。析爲四卷。仍題說斷舊名。而於補闕之起訖。各加注語以別之。庶幾承學之士。得以復見完書焉。<br/>
</p></div></body>
</html>