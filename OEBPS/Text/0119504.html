<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十 雜史類存目三 先撥志始 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十
<!--sf:-->雜史類存目三
</font><h2>
<!--ti:-->先撥志始 二卷
</h2>
<!--ed:-->浙江巡撫採進本
<p>
<!--no:-->明文秉撰。秉字蓀符。吳縣人。大學士震孟之子。是書江南通志作六卷。此本乃僅二卷。然首尾無闕。或卷數有分合耶。所記皆明末遺事。上卷起萬歷。訖天啓四年。下卷起天啓五年。訖崇禎二年。如妖書梃擊紅丸移宮三案。以及魏忠賢亂政。崇禎欽定逆案之類。靡不詳載。自序謂首紀國本。著門戶之所由始也。終以逆案。著貞佞之所由判也。名曰先撥志始。所謂辨之於早也。又別一鈔本。後附逆案十九頁。有跋云。欽定逆案一册。與先撥志始微異。得之石惠珍家。而石則得之馮涿州家。有刻本。因錄於館中。又附東林列傳十頁。乃江陰陳鼎所編。又附魏忠賢建祠二頁。此三種皆非秉書。不知何人彙附於卷末也。<br/>
</p></div></body>
</html>