<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 孫淸簡公集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->孫淸簡公集 二卷
</h2>
<!--ed:-->兩江總督採進本
<p>
<!--no:-->明孫需撰。需字孚吉。別號冰檗翁。德興人。成化壬辰進士。官至南京吏部尚書。諡淸簡。事蹟附見明史孫原貞傳。需初爲南京御史。以劾妖僧繼曉廷杖調外。爲禮部尚書又忤劉瑾罷官。以風節著。巡撫河南陝西鄖陽。抑權貴。綏流亡。尤具有循績。詩文則非所長。是集初名冰檗稾。其孫世良改今名。末有隆慶庚午世良記曰。壬戌循例至京師。奉遺稾請瞿昆湖姜晉齋摘其尤者得四帙。丁卯過常郡。謀諸王百穀。更爲分門別類。釐爲上下二卷。是刻豈欲上匹大方。持示海內。第俾子孫異日有所取以承藉云耳。其言篤實。想見需之家法。王世貞序。謂其詩文沖然而不爲藻采。淡然而若無深思。亦有微詞焉。<br/>
</p></div></body>
</html>