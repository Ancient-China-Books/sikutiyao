<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部六
<!--sf:-->別史類
</font><h2>
<!--ti:-->欽定續通志 五百二十七卷
</h2><p>
<!--no:-->乾隆三十二年奉敕撰。紀傳譜略。一仍鄭氏之舊。惟鄭氏列傳。因諸史舊文。標題錯互。而又稍有所改竄。如史記無隱逸傳。則析伯夷四皓諸人以當之。史記無方術傳。則析司馬季主扁鵲諸人以當之。後漢書無孝友傳。則析毛義江革諸人以當之。三國志無忠義傳。則析典韋諸人以當之。體例自相矛盾。不因不創。乃至於非馬非驘。今參考異同。折衷沿革。定爲二例。一曰異名者歸一。如五代史家人傳析入后妃宗室。一行傳析入隱逸孝友。元史儒學傳析入儒林文苑。宋史道學傳併入儒林。元史繹老傳倂入方伎。唐書明史公主傳附綴宗室。庶各核其實。無致多歧。一曰未備者增修。如唐書之姦臣叛臣逆臣傳。明史之閹黨流賊土司傳。皆諸史所無。而其目實不可易。今考核事體。亦分立此門。又孔氏世系封爵。明史附入儒林傳。今則從鄭氏原書。孔子列傳例。補立孔氏後傳。至於五朝國史。以貳臣別爲列傳。新出聖裁。於旌別淑慝之中。寓扶植綱常之意。允昭襃貶之至公。實爲古今之通義。今亦恪遵彝訓。於前代別立此門。以昭彰癉。較諸原書體例。實詳且核焉。二十略中。變其例者。亦有三。一爲藝文略。鄭氏但列卷數書名。今各補撰人名氏爵里。一爲圖譜略。鄭氏原以索象原學明用三篇。辨其源流。又以記有記無二篇。考其存佚。今删除諸名。別以經學天文地理世系兵刑食貨算術儒學醫藥爲子目。一爲昆蟲草木略。所紀動植之類。不比文章典制。有時代可分。考鄭氏原書。惟以所撰詩名物志爾雅補註本草外類約而成編。如百蔬未列瓠匏。九穀不收麰麥。釋魚則存鱣遺鮪。釋獸則有虎無貔。混葍䔰於瓊茅之葍。合芸薹於夫須之臺。舛漏不一而足。今惟於未載者。補其闕遺。已載者正其譌誤。至其鍊石煮丹之類。事涉迂怪。則概不續增。蓋雖同一傳。而條理倍爲分明。雖同一略。而考證尤爲精核。斯由於仰承睿鑒。得所折衷。與鄭氏之徒爲大言。固迥然異矣。
</p><br/></div></body></html>