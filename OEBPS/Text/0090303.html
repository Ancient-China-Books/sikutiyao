<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 唐韻正 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->唐韻正 二十卷
</h2>
<!--ed:-->安徽巡撫採進本
<p>
<!--no:-->國朝顧炎武撰。音學五書之四也。其書以古音正唐韻之譌。書首有凡例。曰凡韻中之字。今音與古音同者。卽不註。其不同者。乃韻譜相傳之誤。則註云古音某。竝引經傳之文以證之。其一韻皆同。而中有數字之誤。則止就數字註之。一東是也。一韻皆誤。則每字註之。四江是也。同者半。則同者註其略。不同者註其詳。且明其本二韻而誤併爲一。五支是也。一韻皆同。無誤則不註。二冬三鍾是也。蓋逐字以求古音。當移出者移而出。當移入者移而入。視他家謬執今韻言古音。但知有字之當入。而不知有字之當出。以至今古糾牽。不可究詰者。其體例特爲明晰。與所作韻補正。皆爲善本。然韻補誤叶古音。可謂之正。至唐韻則本爲四聲而設。非言古韻之書。聲隨世移。是變非誤。概名曰正。於義未協。是則炎武泥古之過。其偏亦不可不知也。<br/>
</p></body>
</html>