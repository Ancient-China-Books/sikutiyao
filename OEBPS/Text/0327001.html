<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 劉左史集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->劉左史集 四卷
</h2>
<!--ed:-->浙江鮑士恭家藏本
<p>
<!--no:-->宋劉安節撰。安節字元承。永嘉人。元符三年進士。官至起居郞。擢太常少卿。出知饒州。遷知宣州。卒於官。是集不知何人所編。前有畱元剛序。標題雖稱劉左史集。而其文始終以周孚劉安上與安節竝稱。謂之三先生。又祇言其氣節。而無一字及文集。莫之詳也。其編次頗無法。首次奏議。次以表。次以疏狀。是矣。而以功德疏入之疏狀。則爲失倫。又次以應酬諸啓。冠墓銘之前。又次以祭文靑詞冠經義論策之前。則顛倒尤甚。終以漁樵問對。其名與世傳邵子書同。核其文亦皆相合。考晁公武讀書志曰。漁樵問對一卷。皇朝邵雍撰。<span class="jiazhu">按此爲讀書志之原文。故仍其舊稱。謹附識於此。</span>設爲問答。以論陰陽化育之端。性命道德之奧。邵氏言其祖之書也當考云云。則漁樵問對。有謂出自邵子者有謂邵子之祖者。均不云安節所撰。不知何人編入集中。然以太極圖歸鶴林寺僧壽涯。以先天圖歸華山道士陳摶。儒者皆齗齗爭之。以此書歸於安節。而儒者未嘗駁其非。或亦疑以傳疑歟。安節出伊川程子之門。其生平略見卷末附錄。上蔡語錄三則。及許景衡所作祭文墓誌中。其文章亦明白質實。不失爲儒者之言。經義尤明白條暢。葢當時太學之程式。後來八比之權輿也。凡周禮十一篇。論語三篇孟子二篇。中庸一篇。其中庸一篇。介孟子二篇之中。葢繕寫偶失其次。周禮第四篇。前闕四行。以文義考之。其題當爲時見曰會。其佚文三行。則不可復補矣。<br/>
</p></div></body>
</html>