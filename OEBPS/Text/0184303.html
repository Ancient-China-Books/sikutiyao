<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修勵守謙家藏本

<div id="text"><font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->史通評釋 二十卷
</h2><p>
<!--no:-->明李維楨評。郭孔延附評併釋。維楨字本甯。京山人。隆慶戊辰進士。官至南京禮部尚書。事蹟具明史文苑傅。孔延始末未詳。史通舊刻。傳世者稀。故永樂大典網羅繁富。而獨遺是書。其後有蜀本吳本。文句脫略。互有異同。萬歷中復有張氏刻本。增七百三十餘字。删六十餘字。復於曲筆因習二篇。補其殘闕。遂爲完書。不知其所增益。果據何本。然自是以後。皆似張本爲祖矣。維楨因張氏之本。略爲評論。孔延因續爲評釋。雜引諸書以證之。凡每篇之末。標評曰字者。皆維楨語。標附評字者。則孔延所補也。維楨所評。不出明人游談之習。無足置論。孔延所釋。較有引據。而所徵故本。率不著其出典。亦頗有舛漏。故王維儉以下。註史通者數家。皆嫌其未愜。多所糾正焉。
</p><br/></div></body></html>