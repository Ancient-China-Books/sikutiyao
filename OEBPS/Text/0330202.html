<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 屏山集 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->屏山集 二十卷
</h2>
<!--ed:-->兩江總督採進本
<p>
<!--no:-->宋劉子翬撰。子翬字彥沖。崇安人。劉韐之季子。嘗通判興化軍。移疾歸里。築室屛山以終。此集乃其嗣子坪所編。而朱子爲序。序末署門人朱某。蓋早年嘗以父命。受業於子翬也。集中談理之文。辨析明快。曲折盡意。無南宋人語錄之習。論事之文。洞悉時勢。亦無迂闊之見。如聖傳論。維民論。及論時事劄子諸篇。皆明體達用之作。非坐談三代。惟鶩虛名者比。古詩風格高秀。不襲陳因。惟七言近體。宗派頗雜江西。蓋子翬嘗與呂本中遊。故格律時復似之也。王士禎池北偶談曰。屛山諸詩往往多禪語。如收牛頌云。直繞牧得渾純熟。痛處還應著一鞭。徑山寄道服云。聊將佛日三端布。爲造靑州一領衫。又云。此袍徧滿三千界。要與寒兒共解顏。此類是也。又述子翬之言曰。吾少官莆田。以疾病時接佛老之徒。聞其所謂淸淨寂滅者而心悅之。比歸讀儒書。乃見吾道之大云云。是子翬之學。初從禪入。當時原不自諱。故見於吟詠者如此云。<br/>
</p></div></body>
</html>