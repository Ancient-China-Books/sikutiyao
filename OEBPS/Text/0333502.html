<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部十二
<!--sf:-->別集類十二
</font><h2>
<!--ti:-->晦菴集 一百卷
<!--ti:-->續集 五卷
<!--ti:-->別集 七卷
</h2><p>
<!--no:-->宋朱子撰。書錄解題。載晦菴集一百卷。紫陽年譜三卷。不云其集誰所編。亦不載續集。明成化癸卯。莆由黃仲昭跋。稱晦菴朱先生文集一百卷。閩浙舊皆有刻本。浙本洪武初取置南雍。不知輯於何人。今閩藩所存本。則先生季子在所編也。又有續集若干卷。別集若干卷。亦併刻之云云。是正集百卷。編於在手。然朱玉朱子文集大全類編。稱在所編實八十八卷。合續集別集。乃成百卷。是正集百卷。又不出在手矣。別集之首。有咸淳元年建安書院黃鏞序曰。先生之文。正集續集。潛齋實齋二公。已鏤版書院。建通守余君師魯。好古博雅。搜訪先生遺文。又得十卷。以爲別集。其標目則一仿乎前。而每篇之下。必書其所從得。是別集之編。出余師魯手。惟續集不得主名。朱玉亦云無考。觀鏞所序。在度宗之初。則其成集。亦在理宗之世也。此本爲康熙戊辰蔡方炳臧眉錫所刊。眉錫序之。而方炳書後。題曰朱子大全集。不知其名之所始。考黃仲昭跋。及嘉靖壬辰潘潢跋。尚皆稱晦菴先生集。而方炳跋。乃稱朱子故有大全文集。歲月浸久。版已磨滅。則其名殆起明中葉以後乎。惟是潢跋稱文集百卷。續集五卷。別集七卷。與今本合。而與潢共事之蘇信所作前序。乃稱百有二十卷。已自相矛盾。方炳手校此書。其跋又稱原集百卷。續集十卷。別集十一卷。其數尤不相符。莫明其故。疑信序本作百有十二卷。重刻者偶倒其文。而方炳跋則繕寫筆誤。失於校正也。方炳跋。又稱校是書時。不敢妄有更定。悉依原本。卽續別二集。亦未依類附入。頗得古人刊書謹嚴詳愼之意。今通編爲一百一十二卷。仍分有標晦菴集續集別集之目。不相淆亂。以存其舊焉。
</p><br/></div></body></html>