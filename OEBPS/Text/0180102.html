<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->副都御史黃登賢家藏本

<div id="text"><font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->法帖釋文考異 十卷
</h2><p>
<!--no:-->明顧從義撰。從義字汝和。上海人。嘉靖中。詔選善書者入直。授中書舍人。直文華殿。隆慶初。以預修國史成。擢大理寺評事。此乃所作淳化閣帖釋文。於前人音註。辨其譌謬。析其同異。依帖本原次。勒爲十卷。手自繕寫而刊行之。閣帖自米芾黃長睿而後。踵而考訂者。寥寥無幾。從義始參彙羣說。輯成一編。評書者每以爲據。然於考證頗疎。又不得善本校勘。故搜羅雖廣。精審未臻。今者恭逢我皇上幾暇臨池。折衷藝苑。特取內府所儲閣帖。遴其淳化四年賜畢士安者。爲初搨最佳之本。命內廷諸臣詳加校訂。選工摹勒。復還舊觀。其閒蒐集諸家釋文。至爲賅備。凡是非得失之故。仰荷睿鑒。勘核精詳。凡從義之說。其是者已悉資採取。其誤者亦已駁正無遺。是書原不過白茅之藉特行世旣久。其用心勤至。亦頗有可取者。故仍錄而存之。以不沒其薈稡之功焉。
</p><br/></div></body></html>