<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->五代詩話 十卷
</h2><p>
<!--no:-->國朝鄭方坤撰。初王士禎欲作五代詩話。僅草創而未成。其門人務尊師說。遂以未成之本傳鈔。闕陋實甚。體例尤疎。宋弼嘗補其闕遺而刊之。仍多未備。方坤得士禎殘稾於歷城朱氏。乃採摭諸書。重爲補正。原本六百四十二條之中。刪其二百一十六條。增入七百八十九條。共成一千二百一十五條。凡所增入。仿宋庠國語補音。吳師道補正戰國策之例。各以一補字冠之。使不相混。凡國主宗室一卷。中朝一卷。南唐一卷。前蜀後蜀一卷。吳越南唐一卷。閩一卷。楚荊南一卷。宮閨仙鬼緇流一卷。羽士鬼怪一卷。雜綴一卷。其中有尤而效之者。如原本載羅隱謝表殷文圭啓事。本爲四六駢詞。無關吟咏。他若李氏藏書。太原草檄。和凝之詅癡符。桑維翰之鑄鐵硯。徐寅之獻過大梁賦。直成雜事。無預於詩。一概從刪。殊有廓淸之功。而李後主跋懷素書。亦無關詩事。乃錄之不遺。原本方干鄭谷唐球諸人。上連唐代。方坤旣已刊削。而司空圖之不受梁官。韓偓之未食閩祿。例以陶潛稱晉。仍是唐人。列之五代。亦乖斷限。至潘愼修獻宋太宗詩。劉兼長春節詩。宋事宋人。一併闌入。尤泛濫矣。又如蘇軾演陌上花。晁補之撰芳儀曲。李淑題周恭帝陵。宋徽宗書白居易句。雖詠五代之事。實非五代之人。一概增入。則詠明妃者當列之漢詩。賦雀臺者應入之魏集。自古以來。無斯體例。貪多務得。方坤亦自言之矣。至於江南江北舊家郷一首。江表志以爲楊溥。馬令南唐書以爲李煜。嘲宋齊邱喪子一詩。夢溪筆談以爲老瞽樂工。漁隱叢話以爲李家明。如此之類。不一而足。前後竝載。旣不互註。又不考定。亦屬疎舛。然採摭繁富。五代軼聞瑣事。幾於搜括無餘。較之士禎原書。則賅備多矣。
</p><br/></div></body></html>