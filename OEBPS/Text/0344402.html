<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 晞髮集 十卷 晞髮遺集 二卷 遺集補 一卷 附天地閒集 一卷 附西臺慟哭記註 一卷 附冬靑引註 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->晞髮集 十卷
<!--ti:-->晞髮遺集 二卷
<!--ti:-->遺集補 一卷
<!--st:--><font size="-1">附</font>天地閒集 一卷
<!--st:--><font size="-1">附</font>西臺慟哭記註 一卷
<!--st:--><font size="-1">附</font>冬靑引註 一卷
</h2>
<!--ed:-->兩淮馬裕家藏本
<p>
<!--no:-->宋謝翱撰。翱字臯羽。一字臯父。長溪人。後徙浦城。咸淳中試進士不第。文天祥開府延平。署爲咨議參軍。天祥兵敗。避地浙東。後以元貞元年卒於杭州。事蹟具宋史本傳。南宋之末。文體卑弱。獨翱詩文桀驁有奇氣。而節概亦卓然可觀。據方鳳作翱行狀。稱翱遺稾。凡手鈔詩六卷。雜文五卷。唐補傅一卷。南史贊一卷。楚詞芳草圖譜一卷。宋鐃歌鼓吹曲騎吹曲各一卷。睦州山水人物古蹟記一卷。浦陽先民傳一卷。東坡夜雨句圖一卷。其唐補傳以下。如編入集中。當共二十八卷。如別本各行。則詩文當止十一卷。然世無傳本。莫知其審。明宏治閒。儲巏所刻。已與鳳所記不合。萬歷中有歙縣張氏重刻本。益以降乩之作。尤爲穢雜。此本爲平湖陸大業。以家藏鈔本刊行。云向從舊刻錄出。卷第已亂。大業以意釐定之。校他本差爲完善。然亦非其舊也。末附天地閒集一卷。皆翱所錄宋末故臣遺老之詩。凡文天祥家鉉翁文及翁謝枋得鄭協柴望徐直方何新之王仲素謝鑰陸壑何天定王曼之范協吳子文韓竹坡林熙十七人而詩僅二十首。考宋濂作翱傳。稱天地閒集五卷。則此非完書。意原本已佚。後人摭他書所云見天地閒集者。得此二十首。姑存其概耳。又元張丁註西臺慟哭記。併諸家跋語爲一卷。又註冬靑引。及諸家考證唐珏林景熙事爲一卷。大業皆附刻集末。今亦竝錄存之。庶與集中諸作。可以互相考證焉。<br/>
</p></div></body>
</html>