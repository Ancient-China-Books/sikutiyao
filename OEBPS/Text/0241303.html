<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 糖霜譜 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->糖霜譜 一卷
</h2>
<!--ed:-->內府藏本
<p>
<!--no:-->宋王灼撰。灼字海叔。號頤堂。遂寧人。紹興中嘗爲幕官。是編凡分七篇。惟首篇題原委第一。敍唐大曆中鄒和尚始創糖霜之事。自第二篇以下。則皆無標題。今以其文考之。第二篇言以蔗爲糖始末。言蔗漿始見楚詞。而蔗餳始見三國志。第三篇言種蔗。第四篇言造糖之器。第五篇言結霜之法。第六篇言糖霜或結或不結。似有運命。因及於宣和中供禦諸事。第七篇則糖霜之性味。及製食諸法也。蓋宋時產糖霜者。有福唐四明番禺廣漢遂寧五地。而遂寧爲最。灼生於遂寧。故爲此譜。所考古人題詠。始於蘇黃。案古人謂糟爲糖。晉書何曾傳。所雲蟹之將糖躁擾彌甚是也。說文有飴字。無糖字。徐鉉新附字中乃有之。然亦訓爲飴。不言蔗造。鉉五代宋初人也。尚不知蔗糖事。則灼所徵故實。始於元祐。非疎漏矣。惟灼稱糖霜。以紫色爲上。白色爲下。而今日所尚。乃貴白而賤紫。灼稱糖霜須一年有半乃結。其結也以自然。今則製之甚易。其法亦不相同。是亦今古異宐。未可執後來以追議前人也。<br/>
</p></body>
</html>