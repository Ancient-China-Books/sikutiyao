<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部二十
<!--sf:-->別集類二十
</font><h2>
<!--ti:-->西巖集 二十卷
</h2><p>
<!--no:-->元張之翰撰。之翰字周卿。邯鄲人。元史無傳。惟松江府志載。之翰至元末。自翰林侍講學士知松江府事。有古循吏風。時民苦荒。租額以十萬計。之翰力除其弊。得以蠲除。至今猶祠於名宦祠。生平著述甚富。晚號西巖老人。故以西巖名集。其詩淸新宕逸。有蘇軾黃庭堅之遺。文亦頗具唐宋舊格。其集據松江府志所載。本三十卷。今於永樂大典中。蒐採綴輯。分體編次。釐爲二十卷。雖當時舊本篇頁多寡不可知。而約略大數。計已得什之六七矣。永樂大典所載。有標題張西巖集。而核其詩文。實爲張起巖作。起巖字夢臣。濟南人。有華峯漫稾類稾金陵集。尚行於世。與之翰截然兩人。殆當世繕錄之人。以張西巖集。與張起巖集。聲音略近。故隨讀而譌。致相淆亂。今竝釐正。各存其眞焉。
</p><br/></div></body></html>