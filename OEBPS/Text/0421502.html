<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部四十二
<!--sf:-->總集類四
</font><h2>
<!--ti:-->二家宮詞 二卷
</h2><p>
<!--no:-->明毛晉編。凡宋徽宗皇帝三百首。寧宗楊皇后三十首。徽宗卷末有帝姫長公主跋。稱自建中靖國二年至宣和六年。緝煕殿所收藏御製宮詞共三百首。命左昭儀孔禎同嬪御章安愷等收輯類而成書云云。考蔡京改公主爲帝姫。各有封號。此旣云帝姫。又云長公主。非當時之制。又禎字爲仁宗廟諱。當時改文貞爲文正。改魏徵爲魏證。嫌名猶避之甚嚴。豈有宮中昭儀敢以此字爲名者。此跋殆出於依託。楊后卷末有潛夫跋。不著名氐。毛晉謂不知何許人。考劉克莊字潛夫。跋稱癸酉仲春。爲度宗咸淳九年。時代亦合。或克莊所題耶。毛晉跋徽宗卷末。稱舊刻或二百八十首。或二百九十二首。或三百首。或三百首有奇。多混入鄙俚贗作。後從雲閒得一元本。止闕二首。則其書已屢經竄亂。卽所謂雲閒元本。亦未必舊觀。又跋楊后卷末。稱今本止三十首。餘二十首從未之見。乃天啓丁卯得胡應麟家祕本。所載又稱迎春燕子尾纖纖一首。落絮濛濛立夏天一首。紫禁仙輿詰旦來一首。向刻唐人蘭徑香消玉輦蹤一首。闕月流光入綺疏一首。輦路靑苔雨後深一首。向刻元人今姑仍原本云云。今考集中阿姊攜儂近紫微。蘂宮承寵對芳菲。繡幃獨自裁新錦。怕看花開蝴蝶飛一首。亦似楊妹子作。故有首句書史會要稱楊妹子詩。語關情思。人或譏之。蓋卽此類。不應出楊后之筆。蓋此三百五十首者。皆後人裒輯得之。眞僞參半。不可盡憑。姑以流傳巳久存之耳。
</p><br/></div></body></html>