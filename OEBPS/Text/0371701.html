<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 張文貞集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->張文貞集 十二卷
</h2>
<!--ed:-->江蘇巡撫採進本
<p>
<!--no:-->國朝張玉書撰。玉書字素存。丹徒人。順治辛丑進士。選庶吉士。官至大學士。諡文貞。是集有儲大文序。不分卷帙。亦無目錄。其繕寫格紙。版心皆有松蔭堂字。蓋其家藏鈔本。編輯未成者也。首爲賦二篇。次爲頌三篇。表三篇。箋六篇。疏二十篇。議一篇。書一篇。考一篇。說一篇。序二十八篇。跋一篇。記九篇。紀事十篇。傳一篇。贊二篇。策問十二篇。紀功碑二篇。墓碑六篇。神道碑四篇。墓誌銘三十二篇。大抵皆舂容典雅。渢渢乎盛世之音。其拖諾山狼居胥山二碑。敍述聖武神功。皆爲詳贍。足以昭示萬世。其紀平定江南事。紀滅闖獻二賊事。紀三路進師下雲南事。紀平水西事。及外國紀。皆端緒詳明。得諸耳聞目見。足以彰開國之鴻烈。紀順治閒樂章。及錢糧戶口三篇。皆足資掌故。而紀陝西殉難官事一篇。亦足與史傳相參。他若賜遊玉泉山記。賜遊化育溝後苑記。賜遊喀喇河屯後苑記。賜遊熱河後苑記。皆足發揚太平愷樂之象。其餘碑誌。亦多國初將相事蹟。可備考核。惟募疏祭文之屬。收載太濫。蓋其後人遇稾卽錄。不暇持擇。轉爲全集之累。今悉删除。而惟錄其賦頌以下諸篇。釐爲十二卷。庶不以榛楛勿翦。爲將來論者所病焉。<br/>
</p></div></body>
</html>