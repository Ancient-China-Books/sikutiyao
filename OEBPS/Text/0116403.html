<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 東征紀行錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->東征紀行錄 一卷
</h2>
<!--ed:-->左都御史張若溎家藏本
<p>
<!--no:-->明張瓚撰。瓚字宗器。孝感人。正統戊辰進士。官至總督漕運左副都御史。事蹟具明史本傳。瓚爲四川巡撫時。以播州宣慰司楊輝言。所屬夭壩干灣溪寨。及重安長官司。爲生苗竊據。率兵討平之。此書所錄。乃其自重慶啓行。迄於班師之事。起成化十二年丙申十月。終次年丁酉正月。凡一百三日。皆排日紀載。閒附以所作詩句。明史瓚傳。載此事在成化十年。與此書互異。然此書爲瓚所自記。年月必無舛誤也。史又稱瓚功名著西蜀。其後撫蜀者如謝士元輩。雖有名不及瓚。惟夭壩干之役。或言楊輝溺愛少子友。欲官之。詐言生苗爲亂。瓚信而興師。其功不無矯飾。今觀錄中所記。瓚但駐於黃平。居中調度。實未督兵親行。或出於所屬之妄報。瓚不加審核。遽以入告歟。此則當以史文爲據。不以所自記者爲據矣。<br/>
</p></div></body>
</html>