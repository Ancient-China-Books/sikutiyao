<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 重訂馬氏等音外集 一卷 內集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->重訂馬氏等音外集 一卷
<!--ti:-->內集 一卷
</h2>
<!--ed:-->江蘇巡撫採進本
<p>
<!--no:-->此本爲康熙戊子宣城梅建所刊。內自稱槃什馬氏自援。建序惟稱得自霑益州明經張聖功。亦不知自援何許人。今考其書引梅膺祚字彙。則當在明末。又自稱籍本秦而生於滇。則雲南人。得自霑益。蓋其鄉里也。又稱所學得自江右楊夫子。嘉興李夫子。不著名字。則莫知爲誰矣。其書自立新意。併三十六母爲見溪疑端透泥邦滂明精淸心照穿審曉影非微來日二十一母。而緯以光官公裩□垂□規戈國孤骨瓜十三韻。以舊譜四聲爲未備。增爲五聲。曰平上去入全。又謂舊譜有無入之韻。皆爲錯誤。立借入之法以通之。其删併字母。卽蘭廷秀韻略易通。括以早梅詩之說也。其四聲外增一全聲。卽周德淸中原音韻陰平陽平之說也。其借用入聲。卽葉秉敬韻表之說也。其末附傳響射字法矜爲神妙者。卽宋趙與旹賓退錄擊鼓射字法也。而實皆未見諸書。觀其謂禮部韻爲沈約作。其陋可想。檢所引證。不過據洪武正韻。及字彙韻法橫直二圖。私心揣測。以成是編。其中惟平分陰陽。稍合古法。米芾畫史。嘗明此義。而晉李登聲類。以宮商角徵羽各爲一篇。當卽其源。然以全聲列入聲後。如通桶痛突同灘坦炭忒壇。則究非先發後斂之序。總之一知半解。自生妄見而已矣。<br/>
</p></div></body>
</html>