<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十四 別集類存目八 二曲集 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->二曲集 二十二卷
</h2>
<!--ed:-->浙江巡撫採進本
<p>
<!--no:-->國朝李容撰。容有四書反身錄。已著錄。集爲門人王心敬所編。每卷分標篇目。曰悔過自新說。曰學髓。曰兩庠彙語。曰靖江語要。曰錫山語要。曰傳心錄。曰體用全學。曰讀書次第。曰東行述。曰南行述。曰東林書院會語。曰匡時要務。曰關中書院會約。曰盩厔答問。曰富平答問。曰觀感錄。皆其講學教授之語。或出自著。或門弟子所輯。凡十六種。本各自爲書。故卷前閒錄原序。其第十六至二十二卷。則容所著雜文也。二十三卷以下曰襄城記異。乃容父可從明末從汪喬年擊流寇戰歿。容建祠襄城。有聞鬼語之事。各作詩文記之。而劉宗泗裒輯成帙者。曰義林記。則記容招魂葬父事。亦宗泗折輯。曰李氏家乘。曰賢母祠記。則皆爲可從及容母彭氏所作傳記詩文。而富平惠靇嗣彙次之。刊集時并以編入。蓋用宋人附錄之例。然卷帙繁重。而無關容之著作。殊爲疣贅。<br/>
</p></div></body>
</html>