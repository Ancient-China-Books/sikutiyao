<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->子部三
<!--sf:-->儒家類三
</font><h2>
<!--ti:-->性理大全書 七十卷
</h2><p>
<!--no:-->明胡廣等奉敕撰。是書與五經四書大全。同以永樂十三年九月告成奏進。故成祖御製序文。稱二百二十九卷。統七部而計之也。考自漢以來。弟子錄其師說者。始於鄭記鄭志。是卽後世之語錄。其裒諸儒之言以成一書者。則古無是例。近思錄其權輿矣。宋景定端平閒。周程張朱諸儒。皆蒙襃贈。眞德秀亦以講學有名。得參大政。天下趨朝廷風尚。纂述日多。王孝友作性理彝訓三卷。能節作性理羣書句解二十三卷。於是性理之名。大著於世。廣等所採宋儒之說。凡一百二十家。其中自爲卷帙者。爲周子太極圖說一卷。通書二卷。張子西銘一卷。正蒙二卷。邵子皇極經世書七卷。朱子易學啓蒙四卷。家禮四卷。蔡元定律呂新書二卷。蔡沈洪範皇極內篇二卷。共二十六卷。自二十七卷以下。捃拾羣言。分爲十三目。曰理氣曰鬼神曰性理曰道統曰聖賢曰諸儒曰學曰諸子曰歷代曰君道曰治道曰詩曰文。大抵龐雜宂蔓。皆割裂襞積以成文。非能於道學淵源。眞有鑒別。聖祖仁皇帝。特命儒臣。删其支離。存其綱要。欽定爲性理精義一書。菁華旣擷。所存者僅其糟粕矣。以後來刻性理者。汗牛充棟。其源皆出於是書。將擧其末。必有其本。姑錄存之。著所自起云爾。
</p><br/></div></body></html>