<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 東里全集 九十七卷 別集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->東里全集 九十七卷
<!--ti:-->別集 四卷
</h2>
<!--ed:-->江蘇巡撫採進本
<p>
<!--no:-->明楊士奇撰。士奇有三朝聖諭錄。已著錄。明初三楊竝稱。而士奇文章特優。制誥牌版。多出其手。仁宗雅好歐陽修文。士奇文亦平正紆餘。得其髣髴。故鄭瑗井觀瑣言。稱其文典則。無浮泛之病。雜錄敍事。極平穩不費力。後來館閣著作。沿爲流派。遂爲七子之口實。然李夢陽詩云。宣德文禮多渾淪。偉哉東里廊廟珍。亦不盡沒其所長。蓋其文雖乏新裁。而不失古格。前輩典型。遂主持數十年之風氣。非偶然也。集分正續二編。正集所載較少。續集幾至倍之。其別集四種。一卽代言錄。一爲聖諭錄。一爲奏對錄。一爲士奇傳誌諸文。綴於末爲附錄。李東陽懷麓堂詩話曰。楊文貞東里集。手自選擇。刻之廣東。爲人竄入數首。後其子孫又刻爲續集。非公意也。然則續集乃士奇所自芟棄。非盡得意之作。以其搜羅較富。往往有足備考核者。故仍其舊并錄之焉。<br/>
</p></body>
</html>