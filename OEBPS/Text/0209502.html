<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 博濟方 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->博濟方 五卷
</h2>
<!--ed:-->永樂大典本
<p>
<!--no:-->宋王袞撰。袞太原人。其仁履未詳。惟郎簡原序。稱其嘗爲錢塘酒官而已。此書諸家書目皆著錄。惟宋史藝文志。陳振孫書錄解題。俱作三卷。晁公武讀書志作五卷。稍有不同。蓋三五字形相近。傳寫者有一譌也。公武又稱袞於慶歷閒。因官滑臺。暇日出家藏七十餘方。擇其善者爲此書。名醫云其方用之無不效。如草還丹治大風。太乙丹治鬼胎。尤奇驗。今案袞自序。有云曏侍家君之任滑臺。道次得疾。遇醫之庸者。誤投湯劑。疾竟不瘳。據此則官滑臺者。乃袞之父。而公武卽以爲袞。殊爲失考。袞又言博採禁方。逾二十載。所得方論凡七千餘道。因於中擇其尤精要者。得五百餘首。而公武乃云家藏七十餘方。則又傳寫之誤也。原書久無傳本。惟永樂大典內載有其文。裒輯編次。共得三百五十餘方。視袞序所稱五百首者。尚存十之七。謹分立三十五類。依次排比。從讀書志之目。釐爲五卷。其中方藥。多他書所未備。今雖不盡可施用。而當時實著有奇效。足爲醫家觸類旁通之助。惟頗好奇異。往往雜以方術家言。如論服杏仁。則云彭祖夏姬商山四皓煉杏仁爲丹。王子晉服四十年而騰空。丁令威服二十年而身飛。此類殊誕妄不足信。今故取服食諸法。編附卷末。以著其謬。俾讀者知所持擇焉。<br/>
</p></div></body>
</html>