<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 唐僧宏秀集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->唐僧宏秀集 十卷
</h2>
<!--ed:-->內府藏本
<p>
<!--no:-->宋李龏編。龏有翦綃集已著錄。此所選唐代釋子之時。自皎然以下凡五十二人。詩五百首。前有寶祐六年龏自序。採摭頗富。而亦時有不檢。如釋寶月行路難一首。載玉臺新咏第九卷中。本非僻書。又鍾嶸詩品下卷。以齊釋惠休道猷寶月共爲一條。且詳錄其事曰行路難。是東陽柴廓所造。寶月嘗憩其家。會廓亡因竊而有之。廓子齎手本出都。欲訟此事。乃厚賂止之云云。亦非僻事。龏乃錄之第五卷中。殊爲舛誤。至賈島始爲浮屠名無本。周朴始爲浮屠名淸塞。後島遇韓愈。勸返初服。仕至長江簿。朴爲姚合所賞。亦加冠巾。黃巢之亂。抗節駡賊而死。其人在士大夫中。亦卓然不愧於儒者。龏乃錄其詩四十五首。入此集。亦爲不類。如云追錄其爲僧之作。則賈島一集。何以又不採錄。此亦自亂其例也。豈誤以四卷所錄吟馬嵬濮上諸詩之別一無本爲卽島耶。唐釋能詩者衆。其最著者莫過皎然齊己貫休。然皎然稍弱。貫休稍麤。要當以齊己爲第一人。今觀龏所錄。如集中聽琴劍客登南岳祝融峯諸篇。皆不見收。則別裁去取。亦未必盡諸僧所長。然唐僧有專集者。不過數家。其餘散見諸書。漸就澌滅。龏能裒合而存之。俾殘章斷簡。一一有傳之後。其收拾散亡。要亦不能謂之無功也。<br/>
</p></div></body>
</html>