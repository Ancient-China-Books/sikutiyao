<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 合訂刪補大易集義粹言 八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部六
<!--sf:-->易類六
</font><h2>
<!--ti:-->合訂刪補大易集義粹言 八十卷
</h2>
<!--ed:-->兩江總督採進本
<p>
<!--no:-->國朝納喇性德編。相傳謂其稿本出陸元輔。性德歿後。徐乾學刻入九經解。始署性德之名。莫之詳也。性德原作成德。字容若。滿洲正黃旗人。康熙丙辰進士。官至乾淸門侍衞。是書乃取宋陳友文大易集義。方聞一大易粹言（案此書原本誤作曾穜。今考正。）二書而合輯之。友文書本六十四卷。所集諸儒之說。凡十八家。又失姓名兩家。聞一書本七十卷。所集諸儒之說凡七家。以二書校除重複外。集義視粹言實多得十一家。惟粹言有繫辭說卦序卦雜卦。而集義止於上下經。故所引未能賅備。性德因於十一家書中擇其論繫辭諸傳者以補其闕。與粹言合爲一編。又刪其繁蕪。勒成此本。今粹言尚有傳本。已著於錄。集義流播較希。尚藉此以見梗概。其中理數兼陳。不主一說。宋儒微義。實已略備於斯。李衡刪房審權之書。兪琬鈔李心傳之說。竝以取精擷要。有勝原編。此書之作。其功亦約略相亞矣。<br/>
</p></body>
</html>