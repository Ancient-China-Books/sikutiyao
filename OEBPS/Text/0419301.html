<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 新安文獻志 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->新安文獻志 一百卷
</h2>
<!--ed:-->兩淮馬裕家藏本
<p>
<!--no:-->明程敏政撰。是書於南北朝以後。文章事蹟。凡有關於新安者。悉採錄之。六十卷以前爲甲集。皆其郷先達詩文。略依眞德秀文章正宗之例。分類輯錄。其六十一卷以後。則皆先達行實。不必盡出郡人。所論撰分神跡。道原。忠孝。儒碩。勳賢。風節。才望。吏治。遺逸。世德。寓公。文苑材武。烈女。方技十五目。其中有應行考訂者。敏政復閒以己意參核。而附注之。徵引繁博。條理淹貫。凡徽州一郡之典故。彙萃極爲賅備。遺文軼事。咸得藉以考見大凡。故自明以來。推爲鉅製。其中小小踳駮者。如凡例稱朱子詩文。錄其渉於新安者。而通判泰州江君墓銘。竟爾見遺。又朱子所作其父松行状。松所作其父森行状。旣已竝收。而松韋齋集中。有錄曾祖父詩後序一篇。又復不錄。皆不免於脫略。然司馬光資治通鑑。已稱牴牾不能自保。是書卷帙繁重。不能以稍有掛漏。遂掩其蒐輯之功也。<br/>
</p></div></body>
</html>