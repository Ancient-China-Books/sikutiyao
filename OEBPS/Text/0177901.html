<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 遂初堂書目 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->遂初堂書目 一卷
</h2>
<!--ed:-->兩江總督採進本
<p>
<!--no:-->宋尤袤撰。袤字延之。無錫人。紹興十八年進士。官至禮部尚書。謚文簡。事蹟具宋史本傳。陳振孫書錄解題。稱其遂初堂藏書。爲近世冠。楊萬里誠齋集。有爲袤作益齋書目序。其名與此不同。然通考引萬里序。列遂初堂書目條下。知卽一書。今此本無此序。而有毛幵一序。魏了翁陸友仁二跋。其書分經爲九門。曰經總類。周易類。尚書類。詩類。禮類。樂類。春秋類。論語孝經孟子類。小學類。分史爲十八門。曰正史類。編年類。雜史類。故事類。雜傳類。僞史類。國史類。本朝雜史類。本朝故事類。本朝雜傳類。實錄類。職官類。儀注類。刑法類。姓氏類。史學類。目錄類。地理類。分子爲十二門。曰儒家類。雜家類。道家類。釋家類。農家類。兵家類。數術家類。小說家類。雜藝類。譜錄類。類書類。醫書類。分集爲五門。曰別集類。章奏類。總集類。文史類。樂典類。其例略與史志同。惟一書而兼載數本。以資互考。則與史志小異耳。諸書皆無解題。檢馬氏經籍考。無一條引及袤說。知原本如是。惟不載卷數及撰人。則疑傳寫者所删削。非其原書耳。其子部別立譜錄一門。以收香譜石譜蟹錄之無類可附者。爲例最善。閒有分類未安者。如元經本史。而入儒家。錦帶本類書。而入農家。琵琶錄本雜藝。而入樂之類。亦有一書偶然複見者。如大歷浙東聯句。一入別集。一入總集之類。又有姓名譌異者。如玉瀾集本朱槹作。而稱朱喬年之類。然宋人目錄存於今者。崇文總目已無完書。惟此與晁公武志爲最古。固考證家之所必稽矣。<br/>
</p></body>
</html>