<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 宋景文集 六十二卷 補遺 二卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->宋景文集 六十二卷
<!--ti:-->補遺 二卷
<!--ti:-->附錄 一卷
</h2>
<!--ed:-->永樂大典本
<p>
<!--no:-->宋宋祁撰。祁有益部方物略。已著錄。晁公武讀書志。謂祁詩文多奇字。證以蘇軾詩。淵源皆有考。奇險或難句之語。以今觀之。殆以祁撰唐書。彫琢劖削。務爲艱澀。故有是言。實則所著詩文。博奧典雅。具有唐以前格律。殘膏賸馥。沾匄靡窮。未可盡以詰屈斥也。又陳振孫書錄解題。稱祁自言年至六十。見少時所作。皆欲燒棄。然考祁筆記。嘗云年二十五。卽見奇於宰相夏公。試禮部。又見稱於龍圖劉公。蓋少作未嘗不工。特晚歲彌爲進境耳。至於舉陸機之謝華啓秀。韓愈之陳言務去。以爲爲文之要。則其生平得力。具可想見矣。祁筆記。又深戒其子無妄編綴作集。使後世嗤詆。然當時實已裒合成編。且非一種。據本傳稱集百卷。藝文志則稱百五十卷。又有濡削一卷刀筆集二十卷。已與本傳不符。馬端臨通考。亦稱百五十卷。書錄解題。暨焦竑經籍志。俱止稱百卷。王偁東都事略。則文集百卷之外。又有廣樂記六十五卷。記載互殊。莫詳孰是。陸游集載祁詩有出麾小集。西州猥稾。蜀人任淵。曾與黃庭堅陳無己二家同註。今亦不傳。近人所傳北宋小集中。有西州猥稾一種。乃從成都文類。瀛奎律髓。文翰類選諸書採輯而成。非其原帙。茲就永樂大典所載。彙萃裒次。釐爲六十有二卷。又旁採諸書。纂成補遺二卷。併以軼聞餘事。各爲考證。附錄於末。雖未必盡還舊觀。名章鉅製。諒可得十之七八矣。祁兄弟俱以文學名當時。號大宋小宋。今其兄庠遺集。已從永樂大典採掇成編。祁集亦於蠹蝕之餘。得以復見於世。雖其文章足以自傳。實亦幸際聖朝表章遺佚。乃得晦而再顯。同邀乙夜之觀。其遭遇之奇。良非偶然也。<br/>
</p></div></body>
</html>