<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->史部二十四
<!--sf:-->地理類一
</font><h2>
<!--ti:-->畿輔通志 一百二十卷
</h2><p>
<!--no:-->國朝兵部尚書直隸總督李衞等監修。自元以來。如析津志諸書。所紀祇及於京師。至明代以畿內之地。直隸六部。與諸省州縣。各統於布政司者。體例不侔。故諸省皆有通志。而直隸獨闕。本朝定鼎京師。特置直隸巡撫。以專統轄。康熙十一年。大學士衞周祚。奏令天下郡縣。分輯志書。詔允其請。於是直隸巡撫于成龍格爾古德等。始創爲之。屬翰林院侍講郭棻董其事。僅數月而書成。討論未爲詳確。雍正七年世宗憲皇帝命天下重修通志。上諸史館。以備一統志之採擇。督臣唐執玉。祗奉明詔。乃延原任辰州府同知田易等。設局於蓮花池。蒐羅纂集。其後劉於義及李衞。相繼代領其事。至雍正十三年而書成。凡分三十一目。人物藝文二門。又各爲子目。訂譌補闕。較舊志頗爲完善云。
<!--no:--></p><br/><blockquote>案通志皆以總督巡撫董其事。然非所纂錄。與總裁官之領修者有別。故今不題某撰。而題某監修。從其實也。監修每閱數官。惟題經進一人。唐宋以來之舊例也。謹於此書發其凡。後皆仿此。
</blockquote><br/></div></body></html>