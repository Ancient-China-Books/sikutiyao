<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郎紀昀家藏本

<div id="text"><font size="-1">
<!--fi:-->經部四十二
<!--sf:-->小學類三
</font><h2>
<!--ti:-->唐韻考 五卷
</h2><p>
<!--no:-->國朝紀容舒撰。容舒字遲叟。號竹厓。獻縣人。康熙癸巳舉人。官至姚安府知府。初隋陸法言作切韻。唐禮部用以試士。天寶中孫愐增定其書。名曰唐韻。後宋陳彭年等。重修廣韻。丁度等又作禮部韻略。爲一代場屋程式。而孫氏之書漸佚。唐代舊韻。遂無復完帙。惟雍熙三年。徐鉉校定許愼說文。在大中祥符重修廣韻以前。所用翻切。一從唐韻。見於鉉等進書表。容舒以爲翻切之法。其上字必同母。其下字必同部。謂之音和。閒有用類隔法者。亦僅假借其上字。而不假借其下字。因其翻切下一字。參互鉤稽。輾轉相證。猶可以得其部分。乃取說文所載唐韻翻切。排比分析。各歸其類。以成此書。始知廣韻部分。仍如唐韻。但所收之字不同。有唐韻收而廣韻不收者。如東部詷字𧠊字㤨字之類是也。有唐韻在此部。而廣韻在彼部者。如賨字廣韻作藏宗切。在冬部。唐韻作徂紅切。則在東部。瓏字廣韻作盧紅切。在東部。唐韻作力鍾切。則在鍾部之類是也。有唐韻兩部兼收。而廣韻止存其一者。如虞部㡹字。廣韻註又子余切。與唐韻合。而魚部子余切。乃不收㡹字之類是也。有廣韻移其部分。而失於改其翻切。如諄部麕菌囷頵四字。移入眞部。而仍用唐韻諄部翻切。删部鰥字移入山部。仍用删都翻切。之類是也。有唐韻本有重音。而徐鉉祇取其一者。如規字作居追切。宜在脂部。而證以隓字作許規切。闚字作去隓切。知規字當有居隨一切。兼入支韻之類是也。其推尋考校。具有條理。唐韻分合之例。與宋韻改併之迹。均可由是得其大凡。亦小學家所當參證者矣。
</p><br/></div></body></html>