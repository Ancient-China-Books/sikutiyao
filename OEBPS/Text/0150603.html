<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 南嶽小錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->南嶽小錄 一卷
</h2>
<!--ed:-->浙江汪汝瑮家藏本
<p>
<!--no:-->唐道士李沖昭撰。卷首有自序。稱弱年悟道。近歲依師。洎臨嶽門。頻訪靈蹟。徧閱古碑。及衡山圖經湘中記。仍致詰於師資長者。嶽下耆年。或得一事。旋貯篋笥。撮而直書。總成一卷。案書中有咸通年號。當作於懿宗以後。序末所題壬戌歲。蓋昭宗天復二年也。舊唐書經籍志。新唐書藝文志。皆不著錄。鄭樵通志藝文略。始載有此名。與此本卷數相合。惟沖昭作仲昭。或傳刻誤歟。書中先列五峯三澗。次敍宮觀祠廟壇院之屬。而以歴代得道飛昇之迹附之。雖黃冠自張其教。不無夸誕之辭。而唐世名山洞府之書。如盧鴻一嵩山記。張密廬山雜記。令狐見堯玉笥山記。杜光庭武夷山記。今竝無存。此獨以舊本流傳。勝境靈迹。足資掌故。是亦考圖經者所宜徵據矣。此本爲明蔡汝楠守衡州時所刻。前有小引。亦謂所載事蹟名物。悉與今本不同云。<br/>
</p></div></body>
</html>