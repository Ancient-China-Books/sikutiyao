<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 初學記 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->初學記 三十卷
</h2>
<!--ed:-->內府刊本
<p>
<!--no:-->唐徐堅等奉敕撰。案唐書藝文志。載元宗事類一百三十卷。又初學記三十卷。註曰張說類集要事以教諸王。徐堅韋述余施敬本張烜李銳孫季良等分撰。似乎二書皆說總其事。而堅等分修晁。公武讀書志。則曰初學記三十卷。唐徐堅等撰。初張說類集事要以教諸王。開元中詔堅與韋述等。分門撰次。又似乎事類爲說撰。而堅等又奉詔擇其精粹。編爲此書。考南部新書。載開元十三年五月。集賢學士徐堅等。纂經史文章之要。以類相從。上制曰初學記。則晁氏所言。當得其實。唐志所註。敘述末明。偶合兩書爲一耳。其書分二十三部。三百一十三子目。大致與諸類書相同。惟地部五岳之外載終南山。四瀆之外載洛水謂水涇水。又驪山湯泉昆明池別出二條。則唐代兩都之故也。其例前爲敍事。次爲事對。末爲詩文。其敍事雖雜取羣書。而次第若相連屬。與他類書獨殊。其詩文兼錄初唐。於諸臣附前代後。於太宗御製。則升冠前代之首。較玉臺新詠。以梁武帝詩雜置諸臣之中者。亦特有體例。其所採摭。皆隋以前古書。而去取謹嚴。多可應用。在唐人類書中。博不及藝文類聚。而精則勝之。若北堂書鈔及六帖。則出此書下遠矣。春明退朝錄。及溫公詩話。竝稱中山劉子儀愛其書。曰非止初學。可爲終身記。李匡又資暇集則曰。初學記月門。以吳牛對魏鵲者。引曹公歌行。月明星稀鳥鵲南飛爲據。斯其疎闊。漢武秋風辭云。草木黃落兮鴈南歸。今月門旣云魏鵲。則風事亦可用漢鴈矣。若是採掇文字。何所不可。東海徐公碩儒也。何乖之甚云云。其說頗是。後李商隱詩。因鮑照代白頭吟。有淸如玉壼冰句。遂以鮑壼對王佩。實沿堅之失。然不以一眚掩其全書也。<br/>
</p></div></body>
</html>