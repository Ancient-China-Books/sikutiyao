<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->陶詩析義 二卷
</h2><p>
<!--no:-->明黃文煥撰。文煥有詩經考。已著錄。崇禎中。文煥以召試擢翰林。會其鄉人黃道周。以論楊嗣昌陳新甲逮問。詞連文煥。同下詔獄。獄中箋註楚辭聽直八卷。並著此書。自序所謂首夏之廿五日。襆被就白雲者是也。其析義之例有三。一曰練句練章。不專平淡。一曰憂時念亂。不徒隱逸。一曰理學標宗。聖賢自任。每首附批句下。而又總論於篇末。陶詩之妙。所謂寄至味於淡泊。發纖穠於簡古。其神理在筆墨之外。可以涵泳與化。而不可一字一句求之於町畦之內。如伯英逸少之蹟。不可鉤摹以波磔。襄陽雲林之畫。不可比量以形象。文煥遭逢世難。借以寓意則可。必謂得陶之精微。則不然也。別本或作四卷。又附以文煥自作赭留集一卷。雖意求附驥。而事類續貂。今析出別著於錄焉。
</p><br/></div></body></html>