<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 初寮集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部九
<!--sf:-->別集類九
</font><h2>
<!--ti:-->初寮集 八卷
</h2>
<!--ed:-->永樂大典本
<p>
<!--no:-->宋王安中撰。安中字履道。中山曲陽人。登進士第。累擢尚書左丞。出知燕山府。除大名尹。兼北京畱守司公事。靖康初安置象州。紹興初復左中大夫卒。事蹟具宋史本傳。安中以詞藻擅名。而行誼甚爲紕繆。陳振孫書錄解題。稱其少時。嘗師事蘇軾於定武。未卒業而軾去。會晁說之爲無極令。復往執弟子禮。說之勖以爲學當愼初之旨。因築室。牓曰初寮。其聞見議論。得於說之爲多。及後貴顯。遂諱晁學。但稱成州使君四丈。無復先生之號。今考集中。多直呼說之爲晁以道。與振孫言相合。其佻薄已可槩見。曾敏行獨醒雜志。稱安中初學東坡書。崇觀宣政閒頗更少習。南渡以來。復還其舊。其隨時局爲翻覆。亦爲灼然。史稱其以作瑞應表。受知徽宗。考蔡絛鐵圍山叢談。實由諂事梁師成。以進幼老春秋。又稱其交結蔡攸。引入禁中。則奔競無恥。更爲小人之尤。史又稱其附和童貫王黼。贊成復燕之議。又身自請行。規措失當。招納叛亡。挑釁強隣。禍貽宗社。則誤國之罪。尤爲深重。然其詩文豐潤凝重。頗不類其爲人。四六諸作。尤爲雅麗。史稱徽宗嘗宴睿謨殿。安中賦百韻詩紀事。令大書殿屛。仍以副本分賜侍臣。王明淸揮塵後錄。載其詩。周煇淸波雑志。又補載其序。皆盛相推挹。張邦基墨莊漫錄。又載其立春帖子。稱以才華淸麗。其人雖至不足道。而文章富贍。要有未可盡泯者。錄而傳之。亦不以人廢言之義也。其集見於本傳者七十六卷。晁公武讀書志。止作十卷。趙希弁附志。則作前集四十卷。後集十卷。又內外制二十六卷。與史傳目次相符。自明以來。久佚不見。今從永樂大典採掇裒次。尚得詩文數百篇。周必大序。稱安中送其曾大父詩。不論與汝小一月。政自容君數百人句。又楊萬里誠齋詩話。稱安中行余深少宰制。仰惟前代。守文爲難。相我受民。非賢不又句。又在象州思鄉作文。有萬里邱墳。草木牛羊之踐履。百年鄉社。室家風雨之飄搖等句。今俱不見於集中。是其散佚尚多。然蒐羅什一。猶可考見崖略。謹釐爲八卷。而仍以李邴周必大周紫芝原序三篇。冠之卷首。以存其舊焉。<br/>
</p></body>
</html>