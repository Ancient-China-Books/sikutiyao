<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 寶刻叢編 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->寶刻叢編 二十卷
</h2>
<!--ed:-->河南巡撫採進本
<p>
<!--no:-->宋陳思撰。思臨安人。所著小字錄。前有結銜。稱成忠郞緝熙殿國史實錄院祕書省搜訪。又有海棠譜自序。題開慶元年。則理宗時人也。是書蒐錄古碑。以元豐九域志京府州縣爲綱。其石刻地理之可考者。案各路編纂。未詳所在者。附於卷末。兼採諸家辨證審定之語。具著於下。今以元豐九域志。及宋史地理志。互相參核。其中改併地名。往往未能畫一。卽卷內所載。與目錄所題。亦不盡相合。如目稱鎭江。而卷內稱潤州。目稱建康。而卷內稱昇州之類。不一而足。蓋諸家著錄。多據古碑之舊額。思所編次。又皆仍諸家之舊文。故有是譌異。至於所引諸說。不稱某書某集。但稱其字。如蔡君謨王厚之之類。又有但稱其別號。如碧岫野人養浩書室之類。茫不知爲何人者。尤宋元坊肆之陋習。然當南北隔絕之日。不得如歐趙諸家。多見拓本。而能紬釋前聞。博稽方志。於徵文考獻之中。寓補葺圖經之意。其用力良勤。且宋時因志地而兼志碑刻者。莫詳於王象之輿地碑目。而河淮以北。概屬闕如。惟是書於諸道郡邑。綱分目析。沿革釐然。較象之特爲賅備。朱彝尊嘗欲取所引隸續諸條。以補原書二十一卷之闕。今考所引。如曾南豐集古錄。施氏大觀帖總釋序。集古後錄。諸道石刻錄。復齋碑錄。京兆金石錄。訪碑錄。元豐碑目。資古紹志錄諸種。今皆散佚不傳。猶藉是以見崖略。又汝帖十二卷。慈恩鴈塔唐人題名十卷。以及越州石氏帖目。則他書所不載。而亦藉是書以覘其大凡。亦可云有資考證者矣。鈔本流傳。第四卷京東北路。第九卷京兆府下。十一卷秦鳳路河東路。十二卷淮南東路西路。十六卷荊湖南路北路。十七卷成都路。並已闕佚。十五卷江南東路饒州以下。至江南西路。亦佚其半。十八卷梓州利川路。惟有渠巴文三州。而錯入京東西路京西北路淮南路諸碑。其餘亦多錯簡。如魏三體石經遺字條下。文義未竟。忽接石藏高紳家。紳死。其子弟以石質錢云云。乃是王羲之書樂毅論跋語。傳寫者竄置於是。朱彝尊經義考。於刊石門內魏石經條下。引歐陽棐趙明誠石藏高紳家云云。蓋未詳究原書。故沿其誤。今一一釐正。其闕卷則無從考補。姑仍其舊焉。<br/>
</p></div></body>
</html>