<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 默菴集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->默菴集 五卷
</h2>
<!--ed:-->兩淮馬裕家藏本
<p>
<!--no:-->元安熙撰。熙字敬仲。藁城人。少慕劉因之名。欲從之游。因亦願傳所學於熙。會因卒不果。然所學一以因爲宗。其門人蘇天爵。作熙行狀。稱朱子四書集註。初至北方。滹南王若虛。起而辨之。陳天祥益闡其說。熙力與爭。天祥遂焚其書。今天祥之書故在。焚之之說。雖涉於夸飾。然熙之力崇朱學。固於是可見也。熙歿之後。天爵輯其詩文。而虞集爲之序。詩頗有格調。雖時作理語。而不涉語錄。惟冬日齋居五首。及壽李翁八十詩。不入體裁。雜文皆篤實力學之言。而傷於平沓。蓋本無意於求工耳。天爵行狀。稱集十卷。目錄後熙子一塈附記。亦云內集五卷。外集五卷。此本僅存詩文五卷。附錄一卷。或舊本散佚。後人重爲編綴歟。<br/>
</p></body>
</html>