<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 東宮備覽 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->東宮備覽 六卷
</h2>
<!--ed:-->浙江吳玉墀家藏本
<p>
<!--no:-->宋陳模撰。模字中行。泉州永春人。慶元二年進士。嘉泰二年。除祕書省正字。三年兼國史院編修官。開禧三年。又兼實錄院檢討官。嘉定二年。除校書郞。仍兼檢討。其歷官始末。見於館閣續錄中。是書乃其爲正字時所上。取經史舊文。有關於訓儲者。彙成一編。凡分二十條。曰始生。曰入學。曰立教。曰師傅。曰講讀。曰宮僚。曰擇術。曰廣誨。曰謹習。曰主器。曰正大。曰閒安。曰友悌。曰戒逸。曰崇儉。曰辨分。曰正家。曰規諫。曰幾諫。曰監國。支分縷析。節次詳明。前有進書表一篇。敍一篇。又有上宰相劄子。申言二十餘條中。擇妃嬪簡宮僚謹遊習三條。尤爲切務。又冠以改官省劄及誥詞。以溫嶠侍臣箴比之。蓋當時甚重其書也。案宋史藝文志。載陳謨東宮備覽一卷。然校進表及序。皆稱分爲六卷。則宋史字誤矣。其第二卷講讀條闕一頁。宮僚條闕一頁。第六卷監國條闕一頁。今無別本可校。亦姑仍其舊錄之焉。<br/>
</p></div></body>
</html>