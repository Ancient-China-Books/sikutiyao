<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 雲莊集 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->雲莊集 十二卷
</h2>
<!--ed:-->浙江巡撫採進本
<p>
<!--no:-->宋劉爚撰。爚有四書問目。已著錄。爚與弟炳。均游朱子之門。故嘗上疏乞開僞學之禁。爲宋史本傳所採。然其上史彌遠書。論用人聽言之道。及宋史載其奏便民五事。論貢舉五弊諸疏。尤爲有用之言。今書載集中。而五事五弊疏。集無其文。則所闕佚不少矣。是集爲祁承㸁澹生堂鈔本。前有嘉定閒李埴序。又附眞德秀碑文。乃明天順閒其十世孫梗所編。又別一本爲其十世孫穩所重刻。較梗所編。少文數首。亦不載德秀碑文。穩序稱朱子晚年。以書屬蔡沈。以禮屬爚。又稱爚精力在王朝禮編。而雜著之文。略見於此。案朱子以儀禮喪祭二門。屬黃幹。未嘗屬爚。宋史爚本傳。既不載此語。而王朝禮編。亦未見其書。不知何所據而云然。殆與世傳四書問目。同一在疑似之閒歟。<br/>
</p></div></body>
</html>