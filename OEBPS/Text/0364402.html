<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 吳文肅公摘稾 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->吳文肅公摘稾 四卷
</h2>
<!--ed:-->江蘇巡撫採進本
<p>
<!--no:-->明吳儼撰。儼字克溫。宜興人。成化丁未進士。官至南京禮部尚書。諡文肅。事蹟具明史本傳。正德初儼主順天鄉試。以爲臣不易命題。爲劉瑾所怒。以飛語罷去。瑾誅。乃復進用。其程文今在集中。史稱劉瑾聞儼家多貲。遣人啗以美官。儼峻拒之。瑾怒。會大計羣吏。中旨罷儼官。卽其事也。其集初藏於家。至萬歷甲申。其孫士遇始刊版。同邑王升。武進莊煦。及其仲孫達可。爲删而存之。故名曰摘稾。儼當何李未出以前。猶守明初舊格。無鉤棘塗飾之習。其才其學。雖皆不及李東陽之宏富。而文章局度舂容。詩格亦復嫻雅。往往因題寓意。不似當時臺閣流派。沿爲膚廓。雖名不甚著。要與東陽肩隨。亦足相羽翼也。<br/>
</p></div></body>
</html>