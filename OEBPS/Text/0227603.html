<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 性理三書圖解 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->性理三書圖解 九卷
</h2>
<!--ed:-->江蘇巡撫採進本
<p>
<!--no:-->明韓萬鍾撰。萬鍾有象緯彙編。已著錄。此云三書者。易學啓蒙律呂新書洪範皇極內篇也。皆本無性理之名。萬鍾蓋以永樂中修性理大全。載此三書。故從其後而追題之也。原序稱其於啓蒙有主遇卦之卦之殊。於律呂有管孔之異。於皇極辨止戎之譌。明象占之義。今案其書。於啓蒙考變占之三十二圖。每爻必自一爻變至六爻。皆變者依爻位。逐次列之。而各繫爻辭於下。蓋本之韓邦奇啓蒙意見。殊爲繁複。其於遇卦之卦。竝無發明。律呂管孔。仍徑一圍三。最疏之率。亦毫無是正。至燕樂字譜。大呂太簇夾鍾淸各用五字。而以上下緊別之。蓋唐宋相傳之舊法。所以取夾鍾爲二十八調之準。萬鍾於四淸。祇列黃太夾而遺大呂淸聲。又云旋宮之法未考。是其於燕樂尚茫然無據。何論雅樂耶。皇極內篇。係分之八戎。小數縱橫。當以悔凶休祥平災咎吉吝爲次。刊本誤以止之縱數。列爲戎縱。萬鍾據數正之。則所考良是。然蔡沈此書。非聖人而作易。御定性理精義。已以僭經斥之。世亦無用以占者。其謬否正無庸深辨耳。<br/>
</p></div></body>
</html>