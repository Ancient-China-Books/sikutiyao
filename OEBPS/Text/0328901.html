<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 北山小集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->北山小集 四十卷
</h2>
<!--ed:-->浙江鮑士恭家藏本
<p>
<!--no:-->宋程俱撰。俱有麟臺故事。已著錄。是集凡詩十一卷。賦及雜文二十九卷。俱天性伉直。其在掖垣。多所糾正。如高宗幸秀州賜對劄子。極言賞罰施置之當合人心。論武功大夫蘇易轉橫行劄子。極言朝廷之當愛重官職。又徐俯與中人倡和。驟轉諫議大夫。俱亦繳還錄黃。頗著氣節。今諸劄俱在集中。其抗論不阿之狀。讀之猶可以想見。至制誥諸作。尤所擅場。史稱其典雅閎奧。殆無愧色。詩則取逕韋柳以上闚陶謝。肅散古澹。亦頗有自得之趣。其九日一首。毛奇齡選唐人七律。至誤以爲高適之作。足知其音情之近古矣。其集傳世頗稀。此本乃石門吳之振得於泰興季振宜家。蓋猶從宋槧鈔存。故鮮所闕佚。近時厲鶚作宋詩紀事。載俱古詩二首。律詩二首。聯句一首。皆稱採自北山集。其中南園一首。檢集本實作章僕射山林。與鶚所引已不相合。又遊大滌一首。採自洞霄詩集。而集本第三卷。內有同餘杭尉江仲嘉褒道人陳祖德良孫遊洞霄宮一首。檢勘卽鶚所引。而篇幅較長。幾過其半。鶚亦不及詳檢。反欲以補是集之遺。殊爲疎舛。殆鶚據他書轉引。未見此本歟。<br/>
</p></div></body>
</html>