<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->水經注碑目 一卷
</h2><p>
<!--no:-->明楊愼撰。愼有檀弓叢訓。已著錄。昔宋洪适作隸釋。嘗以水經注所載諸碑。類爲三卷。愼偶然未檢。遂復著此編。未免爲牀上之牀。且精密亦不及适。其中梵經仙笈。荒邈難稽。如阿育王巴達佛邑大塔石柱銘。泥犂城師子柱銘。王母崑崙銅柱銘。希有鳥銘。皆不見採錄。是固傳信之道。然覆釜山金簡玉字書。豈果有遺刻可徵。何自亂其例也。又其他註中所有。而遺漏者甚多。卽以河水一篇而論。海門口大禹祠三石碑。夏陽城西北司馬遷廟二碑。郃陽城南文母廟碑。臨洮金狄胸碑。陝縣五房祠銘。洛陽縣北河平侯祠碑。黎陽縣南黎山碑。涼城縣伍子胥廟碑。濮陽城南鄧艾廟碑。一概闕如。何所見而删之也。至每條下所註。忽有標識。忽用酈道元語。如郞山君碑云。在今保定府。是愼語也。盧龍九崢山刊石碑。稱其銘尚存。是道元本文矣。混淆不分。亦無體例。後附王象之輿地紀勝碑目。曾鞏金石錄跋尾。所載唐以前碑。其病亦同。且象之南宋人。鞏北宋人。以象之列鞏前。尤爲失考。嘉靖丁酉。雲南按察副使永康朱方爲之刊版。蓋未察其疎舛也。
</p><br/></div></body></html>