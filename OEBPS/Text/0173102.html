<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 捕蝗考 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->捕蝗考 一卷
</h2>
<!--ed:-->編修程晉芳家藏本
<p>
<!--no:-->國朝陳芳生撰。芳生字漱六。仁和人。螽蝝之害。春秋屢見於策書。詩大田篇。去其螟螣。及其蟊賊。無害我田穉。田祖有神。秉畀炎火。毛鄭之說。以炎火爲盛陽。謂田祖不受此害。持之付於炎火。使自銷亡。並非實火。是漢時尚未詳除蝗之制。故訓詁家有是說也。至唐姚崇作相。遣使捕蝗。引詩此語以爲證。朱子集傳亦從其說。於是捕蝗之法。始稍稍見於紀述。芳生此書。取史册所載事蹟議論。彙爲一編。首備蝗事宜十條。次前代捕蝗法。而明末徐光啓奏疏。最爲詳核。則全錄其文。附以陳龍正語。及芳生自識二條。大旨在先事則預爲消弭。臨時則竭力翦除。而責成於地方官之實心經理。條分縷析。頗爲詳備。雖卷帙寥寥。然頗有裨於實用也。<br/>
</p></div></body>
</html>