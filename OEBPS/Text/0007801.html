<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 易象正 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部五
<!--sf:-->易類五
</font><h2>
<!--ti:-->易象正 十六卷
</h2>
<!--ed:-->福建巡撫採進本
<p>
<!--no:-->明黃道周撰。道周字幼元。一字螭若。漳浦人。天啓壬戌進士。祟禎中官至少詹事。明亡後爲唐王聿鍵禮部尚書。督師出婺源。師潰被執不屈死。事蹟具明史本傳。乾隆乙未賜諡忠端。此書孟應春謂崇禎庚辰道周在西庫始創爲之。成二十四圖。逮過北寺。毒痛之下。指節初續。又爲六十四象正。劉履丁則云三十年前道周卽有易本象八卷。疇象八卷。蓋是書之稾本也。道周初作三易洞璣。以卦圖推休咎。而未及於諸爻之變象。是編則於毎卦六爻皆卽之。卦以觀其變。蓋卽左氏內外傳所列古占法也。其自序曰。凡易自春秋左國曁兩漢名儒。皆就動爻以論之。虞王而下。始就本卦正應以觀攻取。只論陰陽剛柔。不分七八九六。雖易有剛柔雜居之文。而卦無不動玩占之理。象正專就動爻以明之。此其述作之大旨。前列目次一卷。則以漢人分爻直日之法。案文王之卦序。以推歷代之治亂。後二卷則以河圖洛書之數。自相乘除。爲三十五圖。其詩斗差圖。詩斗差退限圖。詩元命圖。春秋元命圖。則本漢人緯書四始五際之說而別衍之。以爲推測之術。與所著三易洞璣相爲表裹。雖其以大傳所釋十一爻倶爲明之卦而作。未免附會。故朱朝瑛曰。易象正。道周之自爲易也。孔子之所不盡言。言之不盡意者也。然引伸觸類。要亦易之一隅。宋儒沈該之易傳。都潔之易變體義。皆發明之卦。與是書體例相似。而是書則毎爻之下。先列本卦之彖辭。次列本卦之象辭。然後列本爻之象辭。與沈氏都氏之書。又各不同。存之以爲二家之外傳。亦無不可也。<br/>
<!--no:--></p><blockquote>案此書及三易洞璣。皆邵氏皇極經世之支流也。三易洞璣。全推衍於易外。故入之數學。此及倪元璐易內外儀。有轇轕於易外者。猶有據經起義。發揮於易中者。且皆忠節之士。當因人以重其書。故此二編仍附錄於經部焉。非通例也。<br/>
</blockquote>
</body>
</html>