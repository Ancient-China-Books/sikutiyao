<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 曝書亭集 八十卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->曝書亭集 八十卷
<!--ti:-->附錄 一卷
</h2>
<!--ed:-->通行本
<p>
<!--no:-->國朝朱彜尊撰。彜尊有日下舊聞。已著錄。此集凡賦一卷。詩二十二卷。皆編年爲次。始於順治乙酉。迄於康熙己丑。凡六十五年之作。其紀年皆用爾雅歲陽歲陰之名。從古例也。詞七卷。曰江湖載酒集。曰茶煙閣體物集。曰蕃錦集。雜文五十卷。分二十六體。附錄葉兒樂府一卷。則所作小令也。彜尊未入翰林時。嘗編其行稾爲竹垞文類。王士禎爲作序。極稱其永嘉詩中南亭西射堂孤嶼瞿溪諸篇。然是時僅規橅王孟。未盡所長。至其中歲以還。則學問愈博。風骨愈壯。長篇險韻。出奇無窮。趙執信談龍錄。論國朝之詩。以彜尊及王士禎爲大家。謂王之才高。而學足以副之。朱之學博。而才足以運之。及論其失。則曰朱貪多。王愛好。亦公論也。惟暮年老筆縱橫。天眞爛漫。惟意所造。頗乏翦裁。然晚景頹唐。杜陵不免。亦不能苛論彜尊矣。至所作古文。率皆淵雅。良由茹涵旣富。故根柢盤深。其題跋諸作。訂譌辨異。本本元元。實跨黃伯思樓鑰之上。蓋以詩而論。與王士禎分途各騖。未定孰先。以文而論。則漁洋文略。固不免瞠乎後耳。惟原本有風懷二百韻詩。及靜志居琴趣長短句。皆流宕豔冶。不止陶潛之賦閒情。夫綺語難除。詞人常態。然韓偓香匳集。別有篇帙。不入內翰集中。良以文章各有體裁。編錄亦各有義例。溷而一之。則自穢其書。今併刊除。庶不乖風雅之正焉。<br/>
</p></body>
</html>