<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十九 詩文評類二 文說 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->文說 一卷
</h2>
<!--ed:-->永樂大典本
<p>
<!--no:-->元陳繹曾撰。繹曾字伯敷。元史附見儒學傳。作處州人。而吳興續志。亦載其名。蓋家本括蒼。而僑居苕水者也。至順中。官至國子監助教。嘗從學於戴表元。而與陳旅友善。師友淵源。具有所自。故所學頗見根柢。是書乃因延祐復行科擧。爲程試之式而作。書中分列八條。論行文之法。時五經皆以宋儒傳註爲主。懸爲功令。莫敢異趨。故是書大旨。皆折衷於朱子。吳興續志。稱繹曾嘗著文筌譜。論科擧天階。使學者知所向方。人爭傳錄。焦竑經籍志。又載繹曾古今文矜式二卷。今考繹曾所著文筌八卷。附詩小譜二卷。元時麻沙坊刻。附列於策學統宗之首。今尚有傳本。其文與此編迥殊。惟科擧天階。與古今文矜式。今未之見。疑此編卽二書之一。但名目錯互。莫能證定。今姑仍永樂大典舊題。以文說著錄。用闕所疑。卷首所稱陳文靖公。蓋卽元翰林學士東平陳儼。亦以文名。至其自稱先尚書者。則已失其世系。無可考矣。<br/>
</p></div></body>
</html>