<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 易學濫觴 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->易學濫觴 一卷
</h2>
<!--ed:-->兩淮鹽政採進本
<p>
<!--no:-->元黃澤撰。澤字楚望。資州人。家於九江。大德中嘗爲景星書院山長。又爲東湖書院山長。年逾八十乃終。故趙汸生於元末。猶及師事之。其易與春秋之學。皆受之於澤者也。澤垂老之時。欲注易春秋二經。恐不能就。故作此書。及春秋指要。發其大凡。卷首有延祐七年吳澄題辭。據其所言。二書蓋合爲一帙。今春秋指要。亦無傳本。惟此書僅存。朱彝尊經義考。載此書。注曰已佚。則彝尊亦未及見。知爲稀遘之本矣。其說易以明象爲本。其明象則以序卦爲本。其占法則以左傳爲主。大旨謂王弼之廢象數。遁於元虚。漢儒之用象數。亦失於繁碎。故折中以酌其平。其中歷陳易學不能復古者。一曰易之名義。一曰重卦之義。一曰逆順之義。一曰卦名之義。一曰卦變之義。一曰卦名。一曰易數之原。一曰易之辭義。一曰易之占辭。一曰蓍法。一曰占法。一曰序卦。一曰脱誤疑字。凡十三事。持論皆有根據。雖未能勒爲全書。而發明古義。體例分明。已括全書之宗要。因其說而推演之。亦足爲說易之圭臬矣。<br/>
</p></div></body>
</html>