<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 甫田集 三十五卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->甫田集 三十五卷
<!--ti:-->附錄 一卷
</h2>
<!--ed:-->內府藏本
<p>
<!--no:-->明文徵明撰。徵明初名璧。以字行。更字徵仲。號衡山。長洲人。以歲貢薦授翰林院待詔。事蹟具明史文苑傳。是集凡詩十五卷。文二十卷。附錄行略一卷。其仲子嘉所述也。徵明與沈周。皆以書畫名。亦竝能詩。周詩揮灑淋漓。但自寫其天趣。如雲容水態。不可限以方圓。徵明詩則雅飭之中。時饒逸韻。朱彝尊靜志居詩話。記其告何良俊之言。曰吾少年學詩。從陸放翁人。故格調卑弱。不若諸君皆唐音也。此所謂如魚飲水。冷煖自知。皎然不誣其本志。然周天懷坦易。其畫雄深而蒼莽。詩格如之。徵明秉志雅潔。其畫細潤而蕭灑。詩格亦如之。要亦各肖其性情。不盡由於所倣效也。朱彝尊明詩綜。錄徵明詩十五首。其池上一詩。得諸墨迹。爲本集所不載。且稱其集外流傳者甚多。惜無廣搜爲續集者。然縑素流傳。半眞半贗。與其如吳鎭倪瓚諸集。多收僞本。固不如據其家集。猶不失本來而目矣。<br/>
</p></div></body>
</html>