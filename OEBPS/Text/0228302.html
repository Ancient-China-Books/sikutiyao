<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 觀象玩占 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->觀象玩占 五十卷
</h2>
<!--ed:-->浙江吳玉墀家藏本
<p>
<!--no:-->舊本題唐李淳風撰。凡日月五緯星雲經漢彗孛客流雜氣。以及山川陸澤城郭宮室營壘戰陣。皆著於占。而陰晴風雨雹霜霧。咸附錄焉。於日月之交會。五星之退留。今所預爲推步。歲有常經者。亦往往斷以占候。卽日月所不至。五星所不經者。亦虛陳其象。殊不足憑。考舊唐書經籍志。有淳風乙巳占十卷。皇極曆一卷。河西甲寅元曆一卷。緝古算術四卷。綴術五卷。新唐書藝文志有淳風註周髀二卷。註五經算術二卷。註張邱建算術經三卷。註海島算經一卷。註五曹孫子等算經二十卷。註甄鸞孫子算經三卷。天文占一卷。大象元文一卷。乾坤祕奧七卷。法象志七卷。太白通運逆兆通代記圖一卷。宋史藝文志有淳風太陽太陰賦一卷。日月氣象圖五卷。上象二十八宿纂要訣一卷。日行黃道圖一卷。九州格子圖一卷。陳振孫書錄解題有淳風玉曆通政經三卷。尤袤遂初堂書目。有淳風運元方道。不載卷數。錢曾讀書敏求記有淳風天文占書類要四卷。乾坤變異錄四卷。夫古書日亡而日少。淳風之書。獨愈遠而愈增。其爲術家依託。大概可見矣。<br/>
</p></div></body>
</html>