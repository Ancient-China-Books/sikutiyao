<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 水村易鏡 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->水村易鏡 一卷
</h2>
<!--ed:-->兩江總督採進本
<p>
<!--no:-->宋林光世撰。光世字逢聖。莆田人。館閣續錄。載其淳祐十一年以易學召赴闕。充祕書省檢校文字。十二年教授常州。文字職事如舊。寶祐二年補迪功郎。添差江西提舉司幹辦公事。閩書則謂淮東漕臣黃漢章。上所著易鏡。由布衣召爲史館檢閲。遷校勘。改京秩。自將作出知潮州。開慶元年召爲都官郎中。入爲司農少卿。兼史館官階。頗有異同。又稱其景定二年賜進士出身。在都官郎中後二年。均未詳孰是也。是書序稱丙午。蓋成於理宗淳祐六年。大旨據繫詞之語。謂諸儒詁易。獨遺仰觀俯察之義。因居海上。測驗天文。悟天澤火雷風水山地八宮之星。皆自然有六十四卦。遂以星配卦。先取繫詞所列。自離至夬十三卦。推闡其旨。以發大凡。所列星圖。穿鑿附會。自古說易之家。未有紕繆至此者。夫庖犧仰觀天文。亦揆其盈虚消息之運耳。何嘗準列宿畫卦哉。後永豐陳圖作周易起元。又以名山大川。分配六十四卦。謂之察於地理。充乎其類。殆不至以鳥獸配卦不止矣。<br/>
</p></body>
</html>