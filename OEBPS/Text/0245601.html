<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 公孫龍子 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->公孫龍子 三卷
</h2>
<!--ed:-->兩江總督採進本
<p>
<!--no:-->周公孫龍撰。案史記趙有公孫龍。爲堅白異同之辨。漢書藝文志。龍與毛公等並游平原君之門。亦作趙人。高誘註。呂氏春秋謂龍爲魏人。不知何據。列子釋文。龍字子秉。莊子謂惠子曰。儒墨楊秉四。與夫子爲五。秉卽龍也。據此。則龍當爲戰國時人。司馬貞索隱謂龍卽仲尼弟子者。非也。其書漢志著錄十四篇。至宋時八篇已亡。今僅存跡府白馬指物通變堅白名實。凡六篇。其首章所載與孔穿辨論事。孔叢子亦有之。謂龍爲穿所絀。而此書又謂穿願爲弟子。彼此互異。蓋龍自著書。自必欲伸己說。孔叢僞本。出於晉漢之閒。朱子以爲孔氏子孫所作。自必欲伸其祖說。記載不同。不足怪也。其書大旨疾名器乖實。乃假指物以混是非。借白馬而齊物我。冀時君有悟而正名實。故諸史皆列於名家。淮南鴻烈解稱公孫龍粲於辭而貿名。揚子法言稱公孫龍詭辭數萬。蓋其持論雄贍。實足以聳動天下。故當時莊列荀卿。並著其言。爲學術之一特品目。稱謂之閒。紛然不可數計。龍必欲一一核其眞。而理究不足以相勝。故言愈辨而名實愈不可正。然其書出自先秦。義雖恢誕。而文頗博辨陳振孫書錄解題概以淺陋迂僻譏之。則又過矣。明鐘惺刻此書。改其名爲辨言。妄誕不經。今仍從漢志。題爲公孫龍子。又鄭樵通志略載此書有陳嗣古註。賈士隱註。各一卷。今俱失傳。此本之註。乃宋謝希深所撰。前有自序一篇。其註文義淺近殊無可取。以原本所有。姑併錄焉。<br/>
</p></div></body>
</html>