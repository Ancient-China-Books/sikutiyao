<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 詩品 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->詩品 一卷
</h2>
<!--ed:-->內府藏本
<p>
<!--no:-->唐司空圖撰。圖有文集。已著錄。唐人詩格。傳於世者。王昌齡杜甫賈島諸書。率皆依託。卽皎然杼山詩式。亦在疑似之閒。惟此一編。眞出圖手。其一鳴集中有與李秀才論詩書。謂詩貫六義。諷諭抑揚。渟蓄淵雅。皆在其中。惟近而不浮。遠而不盡。然後可言意外之致。又謂梅止於酸。鹽止於鹹。而味在酸鹹之外。其持論非晚唐所及。故是書亦深解詩理。凡分二十四品。曰雄渾。曰沖淡。曰纖穠。曰沈著。曰高古。曰典雅。曰洗錬。曰勁健。曰綺麗。曰自然。曰含蓄。曰豪放。曰精神。曰縝密。曰疎野。曰淸奇。曰委曲。曰實境。曰悲慨。曰形容。曰超詣。曰飄逸。曰曠達。曰流動。各以韻語十二句體貌之。所列諸體畢備。不主一格。王士禎但取其采采流水。蓬蓬遠春二語。又取其不著一字。盡得風流二語。以爲詩家之極則。其實非圖意也。<br/>
</p></div></body>
</html>