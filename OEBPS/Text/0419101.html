<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 元詩體要 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->元詩體要 十四卷
</h2>
<!--ed:-->浙江巡撫採進本
<p>
<!--no:-->明宋緒編。緒字公傳。以字行。餘姚人。成祖時預修永樂大典。時同邑被徵者五人。及書成。宋孟嶽趙膚迪朱德茂張廷皆授官。緒獨辭歸。是集錄元一代之詩。曹安讕言長語。稱其分體三十有八。此本凡爲體三十有六。曰四言。曰騷。曰選。曰樂府。曰柏梁。曰五言。曰七言。曰長短句。曰雜古。曰言。曰詞。曰歌。曰行。曰操。曰曲。曰吟。曰嘆。曰怨。曰引。曰謠。曰詠。曰篇。曰禽言。曰香奩。曰陰何。曰聯句。曰集句。曰無題。曰詠物。曰五言律。曰七言律。曰五言長律。曰五言絕。曰六言絕。曰七言絕。曰拗體。較安所列。少七言長律體側體二種。未喩其故。各體之前。皆有小序。仿方回瀛奎律髓之例。其中或以體分。或以題分。體例頗不畫一。其以體分者。選體別於五言古。吟嘆怨引之類。別於樂府。長短句別於雜古體。未免治絲而棼。其以題分者。香奩無題詠物。旣各爲類。則行役邊塞贈荅諸門。將不勝載。更不免於挂漏。又第八卷楊維楨出浴絕句。實唐韓偓七言律詩後四句。亦閒有疎舛。然去取頗有鑒裁。鄧林序。稱緒深於詩。故選詩如此之精。非溢詞也。傳本頗稀。此本爲秀水曹溶家所藏。目錄卷六以下闕。書中亦閒有闕頁。惜無別本可校矣。<br/>
</p></div></body>
</html>