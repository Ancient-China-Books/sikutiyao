<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 書齋夜話 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->書齋夜話 四卷
</h2>
<!--ed:-->兩淮馬裕家藏本
<p>
<!--no:-->宋俞琬撰。琬有大易集說。已著錄。此書乃其平日讀書論文。隨所得而筆記者。卷一皆辨論經義。其斥孔安國稱洛書錫禹之非。確爲有見。於諸經字訓正譌考異。頗爲該洽。如謂論語富與貴章。當就不以其道爲句。孟子則慕少艾爲慕愛少衰之意。當讀少字爲上聲。其說亦頗足資參正。二卷三卷。皆推闡先儒之說。多發明河圖洛書。及先天太極二圖。蓋陳搏所述。以丹訣通之於易。其原本出道家。琬所註陰符經參同契。皆詮釋黃老神仙之說。所著席上腐談。易外別傳。亦研究爐火修煉之術。故其註易。皆傳邵學。是書反覆申明。亦不出是義也。末一卷皆論文之語。然頗乏精奧。蓋琬詞章之學。不及其易學之深。觀所作林屋山人集。亦可以概見云。<br/>
</p></div></body>
</html>