<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->經部四十二
<!--sf:-->小學類三
</font><h2>
<!--ti:-->增修校正押韻釋疑 五卷
</h2><p>
<!--no:-->押韻釋疑。宋紹定庚寅。廬陵進士歐陽德隆撰。景定甲子。郭守正增修。守正字正己。自號紫雲山民。永樂大典所引紫雲韻。卽此書也。初德隆以禮部韻略。有字同義異。義同字異者。與其友易有開。因監本各爲互註。以便程試之用。辰陽袁文焴爲之序。後書肆屢爲刊刻。多所竄亂。守正因取德隆之書。參以諸本。爲删削增益。各十餘條。以成此書。前載文焴序。次守正自序。次重修條例。次紹興新制。次韻字沿革。次前代名姓有無音釋之疑。次韻略音釋與經史子音釋異同之疑。次韻略字義與經史子字義異同之疑。次經史子訓釋音義異同之疑。次本韻字異義異經史子合而一之之疑。次兩韻字同義異而無通押明文者。次出處連文兩音之疑。次押韻經前史後之疑。次經史用古字今字之疑。次有司去取之疑。次世俗相傳之誤。次賦家用韻之疑。次疑字。次字同義異。次正誤。次俗字。皆列卷首。其每字之下。先列監註。次列補釋。次列他韻他紐互見之字。詳其音義點畫之同異。而辨其可以重押通用與否。多引當時程試詩賦。某年某人某篇。曾押用某字。考官看詳故事以證之。每韻之末。列紹興中黃啓宗。淳熙中張貴謨等。奏添之字。或常用之字。而官韻不收者。如帡幪之幪諸字。則註曰官韻不收宜知。考證頗爲詳密。但孰爲德隆原註。孰爲守正之所加。不復分別。未免體例混淆耳。別本禮部韻略。註文甚簡。與此不同。而亦載文焴守正二序。及重修條例十則。然其書與條例。絕不相應。疑本佚其原序。而後人移掇此書以補之也。別本首載淳熙文書式數條。列當時避諱之例甚詳。此本無之。然如慶元中議宏字殷字。已祧不諱。可押韻。不可命題。紹興中指揮以威字代桓字。如齊威魯威之類。可用不可押。丁丑福州補試士人押齊威字見黜諸條。又較淳熙諸式爲詳備。名曰釋疑。可謂不忝其名矣。其書久無刊版。此本猶從宋槧鈔出。曹寅所刻別本。序中闕六字。條例中闕二字。此本皆完。知寅未見此本也。
</p><br/></div></body></html>