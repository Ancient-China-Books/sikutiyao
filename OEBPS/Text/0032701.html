<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩經劄記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩經劄記 一卷
</h2>
<!--ed:-->兩江總督採進本
<p>
<!--no:-->國朝楊名時撰。名時有周易劄記。已著錄。是編乃其讀詩所記。大抵以李光地詩所爲宗。而斟酌於小序朱傳之閒。其論關雎。從小序求賢之說。最爲明允。其論鄭風。不盡淫詩。而聖人亦兼存淫詩以示戒。論亦持平。而謂鄭聲卽鄭詩。力駁鄭樵之說。則殊不然。淫詩可存以示戒。未有以當放之淫聲。被之管弦。可以示戒者也。至詩所論季札觀樂。所陳皆西周之詩。非東遷以後之詩。名時據變風終於陳靈。在宣公十年至襄公二十九年。吳子使札來聘。已越五十五年。又引左傳卿大夫所賦。以見東遷以後之詩。列國具備其文。絕不回護其師說。可謂破除講學家門戶之見。又十月之交一篇。謂辛卯日食。則云應問於知歷者。殷武一章。於朱子始祔而祭之說。則云更宜考定。亦不強不知以爲知。惟二雅諸篇。頗有臆斷。然如論國語弔二叔之不咸。引富辰所云封建親戚以藩屏周者。首舉管蔡郕霍。知二叔不爲管蔡。引禮記月三五而盈。證三五在東。引周禮祭天地三辰。皆有奉璋之禮。辦朱傳之專指宗廟。引月令節嗜慾。及集韻嗜字註。解上帝耆之。引大司樂享先妣之文。在享先祖之上。證大雅魯頌。所以止稱姜嫄。引儀禮下管新宮在宣王之前。證新宮非斯干。亦皆具有考據。於其師說。可謂有所發明矣。<br/>
</p></div></body>
</html>