<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 旅舍備要方 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->旅舍備要方 一卷
</h2>
<!--ed:-->永樂大典本
<p>
<!--no:-->宋董汲撰。陳振孫書錄解題。載有董汲小兒癍疹論。脚氣治法。不及此書。然宋史藝文志載之。卷帙亦同。蓋陳氏偶未見也。汲因客途猝病。醫藥尤難。特集經效之方。百有餘道。內如蚰蜒入耳。及中藥毒。最爲險急。而所用之藥。至爲簡易。其雜傷五方。古書中不少概見。今亦罕傳。尤見奇特。蓋古所謂專門禁方。用之則神驗。至求其理。則和扁有所不能解。卽此類也。至於小半夏湯。五苓散。兩方本於漢之張機。今以半夏湯治溼痰。仍其本法。至五苓散本治傷寒汗後不解。及有水氣之病。今書中引爲通行利水之劑。殆亦變通用之。如河閒益元散。本雙解半表半裏之傷寒。而後人取以醫暑歟。其治中暑一方。似卽李杲淸暑益氣湯之藍本。其無比香薷散。與後來局方。稍有出入。蓋亦本古方爲加減。然云治兩脚轉筋疼痛。而反去主治之木瓜。則不解其故矣。小兒一門。大概與同時錢乙藥證直訣相出入。第以柔脃之腸胃。而多用膩粉硃砂諸峻藥。古人氣厚。服之無妨。在後來亦未可概施也。原本久佚。今從永樂大典。收掇排纂。得方尚幾五十。仍舊目分爲一十有二類。其觸寒心痛厥風涎潮等證。有錄無書。無從校補。則亦闕焉。<br/>
</p></body>
</html>