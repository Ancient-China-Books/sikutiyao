<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 續後漢書 九十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->續後漢書 九十卷
</h2>
<!--ed:-->永樂大典本
<p>
<!--no:-->元郝經撰。經字伯常。陵川人。官至翰林侍讀學士。贈昭文館大學士。榮祿大夫。追封冀國公。諡文忠。事迹具元史本傳。經以中統元年使宋。爲賈似道所拘留。居儀眞者十六年。於使館著書七種。此卽七種之一也。時蕭常續後漢書。尚未行於北方。故經未見其本。特著此書。正陳壽帝魏之謬。卽三國志舊文。重爲改編。而以裴註之異同。通鑑之去取。參校刊定。原本九十卷。中閒各分子卷。實一百三十卷。升昭烈爲本紀。黜吳魏爲列傳。其諸臣則以漢魏吳別之。又別爲儒學文藝行人義士高士死國死虐技術狂士叛臣篡臣取漢平吳列女四夷諸傳。復以壽書無志。作八錄以補其闕。各冠以序。而終以議贊。別有義例。以申明大旨。持論頗爲不苟。而亦不能無所出入。如士燮太史慈。皆委質吳廷。而入之漢臣。李密初仕漢。終仕晉。晉書以陳情一表。列之孝友。而入之高士。則於名實爲乖。又黃憲卒於漢安之世。葛洪顯於晉元之朝。而皆入此書。則時代並爽。其他漢晉諸臣。以行事閒涉三國。而收入列傳者。不一而足。又入錄之中。往往雜採史記前後漢書晉書之文。紀載宂沓。亦皆失於限斷。揆諸義例。均屬未安。然經敦尚氣節。學有本原。故所論說。多有裨於世教。且經以行人被執。困苦艱辛。不肯少屈其志。故於氣節之士。低徊往復。致意尤深。讀其書者。可以想見其爲人。又非蕭常謝陛諸家。徒推衍紫陽緒論者比也。是書與經所撰陵川集。皆延祐戊午。官爲刊行。然明以來絕少傳本。惟永樂大典。所載尚多。核以原目。惟年表一卷。刑法錄一卷。全佚不傳。其全篇完好者。猶十之六七。其序文議贊。存者亦十之八九。今各據原目。編輯校正。所分子卷。悉仍其舊。閒有殘闕。其文皆已具於陳志。均不復採補。以省繁複。又經所見。乃陳志舊本。其中字句。與今本往往異同。謹各加案語標明。以資考證。書中原註。乃書狀官河陽苟宗道所作。經集載壽正甫詩。有新書總付徐無黨。半臂誰添宋子京句。正甫卽宗道之字。元史所謂經留宋久。書佐皆通於學。苟宗道後至國子祭酒者是也。宗道序中。有繾綣患難十有三年之語。考經以庚申使宋。則是序當作於壬申歲。而書中不書至元九年。蓋時南北隔絕。尚不知中統之改爲至元也。其註於去取義例頗有發明。而列傳中或有全篇無註者。殆傳寫有所佚脫歟。<br/>
</p></div></body>
</html>