<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十 傳記類存目六 斷碑集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十
<!--sf:-->傳記類存目六
</font><h2>
<!--ti:-->斷碑集 一卷
</h2>
<!--ed:-->編修汪如藻家藏本
<p>
<!--no:-->明方豪撰。豪字思道。開化人。正德戊辰進士。官至湖廣按察司副使。明史文苑傳。附載鄭善夫傳中。此其知沙河縣事時。<span class="jiazhu">案明史載豪由崑山縣知縣遷刑部主事。不言嘗知沙河縣。蓋偶然失載。</span>重立顏眞卿所書宋璟神道碑。而記其始末者也。是碑在沙河食膳鋪。宋崇寧中。有編修國史會要所檢閱文字范致君者。別書一碑易之。而舊碑遂不顯。正德中。豪始求得原石。已斷爲二。乃錮以鐵而復建之。併裒一時題咏。及案牘之文。以成是集。編次宂瑣。不出地志之陋體。惟其所載眞卿之文。與世所傳魯公集。頗有異同。如集本云嘗夢大鳥銜書。𠰍口中而咽之。遂來而上。石本𠰍作吐。來作乘。集本云襟懷益爽。石本懷作靈。集本云年十六七時。或讀易。曠時不精。石本於六字之下。讀字上。惟缺二字。集本云有司特聞。石本特作時。集本云異而召還。石本異字上多一后字。集本云吾比欲優游自免。石本自免作鄉里。集本云不宜與執政通同。石本通同作通問。集本云元宗將幸西蜀。石本作中宗將幸西京。集本云又復遷相州。石本無復字。集本云東宮有大功宗廟社稷主也。石本作春宮有大功。主安得異議。集本云無敢不蔇。石本蔇作畏。集本云變以陶瓦。石本陶瓦作陶旊。集本云燕國公張說者。石本無者字。集本云尋入爲洛州長史。石本作又爲洛州刺史。集本云思勖以將軍貴幸泣訴於帝。石本幸作達。訴作辭。集本云改號侍中。石本作復兼侍中。集本云明年駕幸洛陽。石本洛陽作東都。集本云馳道險隘行不得前。石本作馳道隘稽車騎不得前。集本云必若致罪二臣。石本無必字。集本云以臣言免之。石本無言字。集本云上嘉而從之。石本上作遂。集本云母寵子愛。石本愛作異。集本云恐非正家之道王化所不宜。石本無不字。集本云上藥異殊。石本作殊異。集本云躡公而歿。石本躡作㒤㒤。集本云河西節度行軍司馬。石本河西作河南。集本云忠孝之盛人倫之綱。石本作人倫紀綱。集本云功成生讓事軼屠羊。石本生作牢。集本云略無交言。石本略作路。集本云讜論泱泱。石本讜論作右揆。一篇之中。舛異者凡二十八處。皆足以訂傳寫之誤。故其書雖不足存。而一節之長。特爲附著於此。以資考證焉。<br/>
</p></div></body>
</html>