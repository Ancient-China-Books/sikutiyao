<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->穆天子傳 六卷
</h2><p>
<!--no:-->晉郭璞註。前有荀勖序。案束皙傳云。太康二年。汲縣人不準。盜發魏襄王墓。得竹書穆天子傳五篇。又雜書十九篇。周食田法周書論楚事。周穆王美人盛姬事。案今盛姬事載穆天子傳第六卷。蓋卽束皙傳所謂雜書之一篇也。尋其文義。應歸此傳。束皙傳別出之。非也。此書所紀雖多。夸言寡實。然所謂西王母者。不過西方一國君。所謂縣圃者。不過飛鳥百獸之所飲食。爲大荒之圃澤。無所謂神仙怪異之事。所謂河宗氏者。亦僅國名。無所謂魚龍變見之說。較山海經淮南子。猶爲近實。郭璞註爾雅於西至西王母句。不過曰西方昏荒之國。於河出崑崙墟句。雖引大荒西經。而不言其靈異。其註此書。乃頗引志怪之談。蓋釋經不敢不謹嚴。而箋釋雜書。則務矜博洽故也。
<!--no:--></p><br/><blockquote>案穆天子傳。舊皆入起居注類。徒以編年紀月。敍述西遊之事。體近乎起居注耳。實則恍惚無徵。又非逸周書之比。以爲古書而存之可也。以爲信史而錄之。則史體雜史例破矣。今退置於小說家。義求其當。無庸以變古爲嫌也。
</blockquote><br/></div></body></html>