<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->天機素書 四卷
</h2><p>
<!--no:-->舊本題唐邱延翰撰。延翰字翼之。聞喜人。通志藝文略。載延翰玉函經一卷。黃囊大卦訣一卷。無此書名。惟堪輿類纂。載宋吳景鸞進陰陽天機書序云。唐開元中。河東星氣有異。朝延患之。遣使斷其山。究其實。則邱延翰所作之山也。捕之弗得。詔原其罪。乃詣闕進師授天機書。幷自撰理氣心印三卷。元宗賜之爵。以玉函藏其書。內廷禁勿傳。唐末兵亂。曾求已楊益於瓊林庫獲玉函。發之。得天機書。由是楊曾之名始著。曾授陳摶。搏授景鸞父克誠。景鸞於慶曆辛巳。承詔進大機心印二書。然則玉函天機。本一書而二名也。然其說頗誕。已不足爲據。是書尤詞旨猥鄙。不類唐以前書。二卷以下。圖說參半。所謂三仙講五虎講諸圖。宂複牽綴。皆無意義。大抵明代地師。因景鸞之說所爲。又非宋人相傳之本矣。
</p><br/></div></body></html>