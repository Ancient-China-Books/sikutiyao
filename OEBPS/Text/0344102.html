<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 秋堂集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->秋堂集 三卷
</h2>
<!--ed:-->編修汪如藻家藏本
<p>
<!--no:-->宋柴望撰。望有丙丁龜鑑。已著錄。其詩有道州台衣集。詠史詩。西涼鼓吹諸編。俱佚不存。此本乃後人雜裒而成。詩末尚有道州台衣集序。其夢傅說以下十一絕。疑卽詠史詩中之作也。望以淳祐丙午上丙丁龜鑑得名。然應詔上書。但當指陳人事。論朝政之是非。乃牽引讖緯。以值歲干支。推衍禍福。穿鑿附會。迂誕支離。其心雖出於忠誠。其言則涉於妖妄。乃出獄歸里。士大夫至祖道涌金門外。賦詩感慨。傾動一時。王應麟困學紀聞。尚載其表中之語。以爲佳話。宋末士氣之浮囂。於是爲極。已別存其目。糾正於本條之下。至其人則宋亡以後。遁跡深山。至元十七年乃卒。翛然高節。追步東籬。其詩雖格近晚唐。未爲高邁。而黍離麥秀。寓痛至深。騷屑哀音。特爲悽動。亦可與謝翱諸人。竝傳不朽。故殘章斷簡。猶能流播至今也。<br/>
</p></div></body>
</html>