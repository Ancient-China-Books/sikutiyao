<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十二 別集類存目六 亦爲堂集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十二
<!--sf:-->別集類存目六
</font><h2>
<!--ti:-->亦爲堂集 四卷
</h2>
<!--ed:-->江蘇巡撫採進本
<p>
<!--no:-->明史孟麟撰。孟麟字際明。號玉池。宜興人。萬歷癸未進士。官至太僕寺卿。崇禎初追贈禮部右侍郞。事蹟具明史本傳。孟麟持正不阿。屢忤權倖。氣節動天下。其沒也。倪元璐爲作傳。趙南星序其奏疏。鄒元標序其語錄。其人品可以想見。其集凡奏疏一卷。明道附言一卷。詩草一卷。文草一卷。又一別本題曰史太僕集。所載亦同。蓋一書而再刻也。孟麟本講東林學。御史劉光復嘗斥東林。又嘗糾李三才。及光復爭梃擊下獄。孟麟乃疏救之。東林頗以爲疑。孟麟與三才書曰。論朋友則功名爲輕。論君臣則朋友之私義又輕。可謂能見其大。倪元璐亦曰初趙公爲選部時。先生曾未識面。第以賢姦消長。繫國否泰。情迫憂危。勢無結舌苟容。不惜再棄官以伸公是。不知者以爲爲友。予謂是乃純爲君耳。何友之有。然則孟麟在東林中。爲超然於門戶外矣。至其文章。則惟意所如。無復修詞之功。直以餘事視之可也。<br/>
</p></body>
</html>