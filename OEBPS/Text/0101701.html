<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類二 明史 三百三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二
<!--sf:-->正史類二
</font><h2>
<!--ti:-->明史 三百三十六卷
</h2>
<!--ed:-->內府刊本
<p>
<!--no:-->國朝保和殿大學士張廷玉等奉敕撰。乾隆四年七月二十五日。書成表進。凡本紀二十四卷。志七十五卷。表一十三卷。列傳二百二十卷。目錄四卷。其進表有曰。仰惟聖祖仁皇帝。搜圖書於金石。羅耆俊於山林。創事編摩。寬其歲月。蓋康熙十八年。始詔修明史。竝召試彭孫遹等五十人入館纂修。以記載浩繁。異同歧出。遞相考證。未遽定也。又曰。我世宗憲皇帝。重申公愼之旨。載詳討論之功。臣等於時奉敕充總裁官。率同纂修諸臣。開館排輯。十五年之內。幾經同事遷流。三百餘卷之書。以次隨時告竣。蓋雍正二年。詔諸臣續蕆其事。至是乃成書也。又曰。籤帙雖多。牴牾互見。惟舊臣王鴻緒之史稾。經名人三十載之用心。進在彤幃。頒來祕閣。首尾略具。事實頗詳。爰卽成編。用爲初稾。蓋康熙中戶部侍郞王鴻緒。撰明史稾三百十卷。惟帝紀未成。餘皆排比粗就。較諸家爲詳贍。故因其本而增損成帙也。其閒諸志。一從舊例。而稍變其例者二。歷志增以圖。以歷生於數。數生算。算法之句股面線。今密於古。非圖則分刌不明。藝文志惟載明人著述。而前史著錄者不載。其例始於宋孝王關中風俗傳。劉知幾史通。又反覆申明。於義爲允。唐以來弗能用。今用之也。表從舊例者四。曰諸王。曰功臣。曰外戚。曰宰輔。創新例者一。曰七卿。蓋明廢左右丞相。而分其政於六部。而都察院糾核百司。爲任亦重。故合而七也。列傳從舊例者十三。創新例者三。曰閹黨。曰流賊。曰土司。蓋貂璫之禍。雖漢唐以下皆有。而士大夫趨勢附羶。則惟明人爲最夥。其流毒天下亦至酷。別爲一傳。所以著亂亡之源。不但示斧銊之誅也。闖獻二寇。至於亡明。剿撫之失。足爲炯鑒。非他小醜之比。亦非割據羣雄之比。故別立之。至於土司。古謂羈縻州也。不內不外。釁隙易萌。大抵多建置於元。而滋蔓於明。控馭之道。與牧民殊。與禦敵國又殊。故自爲一類焉。若夫甲申以後。仍續載福王之號。乙酉以後。仍兼載唐王桂王諸臣。則頒行以後。宣示綸綍。特命改增。聖人大公至正之心。上洞三光。下昭萬禩。尤自有史籍以來所未嘗聞見者矣。<br/>
</p></div></body>
</html>