<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 石屏詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->石屏詞 一卷
</h2>
<!--ed:-->安徽巡撫採進本
<p>
<!--no:-->宋戴復古撰。復古有石屏集。已著錄。此詞一卷。乃毛晉所刻別行本也。復古爲陸游門人。以詩鳴江湖閒。方回瀛奎律髓。稱其豪健淸快。自成一家。今觀其詞。亦音韻天成。不費斧鑿。其望江南自嘲第一首云。賈島形模元自瘦。杜陵言語不妨村。誰解學西崐。復古論詩之宗旨。於此具見。宜其以詩爲詞。時出新意。無一語蹈襲也。集內大江西上曲。卽念奴嬌。本因蘇軾詞起句故稱大江東去。復古乃以己詞首句。又改名大江西上曲。未免效顰。至赤壁懷古滿江紅一闋。則豪情壯采。實不減於軾。楊愼詞品最賞之。宜矣。此本卷後載樓鑰所記一則。卽係石屏集中跋語。陶宗儀所記一則。見綴耕錄。其江右女子一詞。不著調名。以各調證之。當爲祝英臺近。但前闋三十七字倶完。後闋則逸去起處三句十四字。當係流傳殘闕。宗儀旣未經辨及。後之作圖譜者。因詞中第四語。有揉碎花箋四字。去別造一調名。殊爲杜撰。至於木蘭花慢懷舊詞前闋。有重來故人不見云云。與江右女子詞。君若重來不相忘處。語意若相酬荅。疑卽爲其妻而作。然不可考矣。<br/>
</p></div></body>
</html>