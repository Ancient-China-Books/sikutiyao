<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 周易像象述 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部五
<!--sf:-->易類五
</font><h2>
<!--ti:-->周易像象述 五卷
</h2>
<!--ed:-->浙江吳玉墀家藏本
<p>
<!--no:-->明吳桂森撰。桂森字叔美。無錫人。萬歷丙辰歳貢生。嘗從顧憲成高攀龍講學東林。又從武進錢一本學易。一本嘗著像象管見諸書。桂森本其意而推闡之。以成是書。名曰像象。述明師承也。經文用注疏之本。惟刪其卦首六畫。卷首列像象金鍼一篇。標舉大旨。卷中所注。皆一字一句。究尋義理。頗有新意可參。據桂森自序。是書成於天啓乙丑。其上方朱字評語。稱景逸高先生批者。高攀龍筆。稱錢師批者。錢一本筆也。考攀龍以天啓丙寅家居時聞逮自裁。乙丑在前一年。當猶及見。一本在萬歷中爲御史。建言黜死。天啓辛酉。已追贈太僕寺少卿。不應及見此書。蓋桂森以萬歷丁巳從一本於龜山。此書業已屬草。自序所謂閒有所述以呈先生。先生爲面訂之。惜未及半而先生曳杖是也。然則桂森是書。具有淵源。非師心自用者矣。<br/>
</p></div></body>
</html>