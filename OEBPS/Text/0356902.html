<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 宋學士全集 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->宋學士全集 三十六卷
</h2>
<!--ed:-->內府藏本
<p>
<!--no:-->明宋濂撰。濂有篇海類編。已著錄。元末文章。以吳萊柳貫黃溍爲一朝之後勁。濂初從萊學。旣又學於貫與溍。其授受具有源流。又早從聞人夢吉講貫五經。其學問亦具有根柢。明史濂本傳。稱其自少至老。未嘗一日去書卷。於學無所不通。爲文醇深演迤。與古作者竝。在朝郊社宗廟山川百神之典。朝會燕饗。律歷衣冠之制。四裔貢賦賞勞之儀。旁及元勳鉅卿碑記刻石之詞。咸以委濂。爲開國文臣之首。士大夫造門乞文者。後先相踵。外國貢使。亦知其名。高麗安南日本。至出兼金購其文集。劉基傳中。又稱基所爲文章。氣昌而奇。與濂本爲一代之宗。今觀二家之集。濂文雍容渾穆。如天閑良驥。魚魚雅雅。自中節度。基文神鋒四出。如千金駿足。飛騰飄瞥。驀澗注坡。雖皆極天下之選。而以德以力。則略有閒矣。方孝孺受業於濂。努力繼之。然較其品格。亦終如蘇之與歐。蓋基講經世之略。所學不及濂之醇。方孝孺自命太高。意氣太盛。所養不及濂之粹也。<br/>
</p></div></body>
</html>