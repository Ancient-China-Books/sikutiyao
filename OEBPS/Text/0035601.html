<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十八 詩類存目二 詩經測義 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十八
<!--sf:-->詩類存目二
</font><h2>
<!--ti:-->詩經測義 四卷
</h2>
<!--ed:-->浙江巡撫採進本
<p>
<!--no:-->國朝李鍾僑撰。鍾僑字世邠。安溪人。康熙壬辰進士。官翰林院編修。降補國子監丞。是編不載正文。隨其所見。各爲評論。大旨以夫子未嘗删詩。特據所得。編之而已。若謂三千删爲三百。則春秋時君卿大夫所賦。多三百篇中所有。且其人皆在夫子之前。豈能預合聖人之意而去取之。風雅正變之說亦難據。楚茨以下瞻洛諸篇。皆承平之作。而列之於變。平王之孫。列在二南。編詩不必以正變爲低昂。正變不必以世代爲前後。其持論類皆如此。至如釋關雎首章。非宮人作。乃世臣承命襄事而賦之。其次章蓋博求四國。未得其人。故憂至於反側。釋雖則如燬句。謂役於王室而歸者。其室家勞之如此。亦多前人未有之說也。<br/>
</p></div></body>
</html>