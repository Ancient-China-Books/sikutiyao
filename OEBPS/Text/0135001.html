<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十七 傳記類存目三 畜德錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十七
<!--sf:-->傳記類存目三
</font><h2>
<!--ti:-->畜德錄 一卷
</h2>
<!--ed:-->浙江范懋柱家天一閣藏本
<p>
<!--no:-->明陳沂撰。沂有維楨錄。已著錄。此書皆紀宣德正統閒名臣言行。人各一二條。末有嘉靖壬辰自跋。稱以所聞於外祖金靜虛太常夏崇文及吳文定李文正者。著之於篇。雖有不倫。而取善之道。不以人廢云云。考所載如于謙魏驥徐晞王翺姚夔岳正韓雍周忱劉大夏屠墉章懋儲巏何瑭朱希周等。皆一時名人。他如蹇義解縉夏原吉楊榮金幼孜。身事兩朝。已爲其次。至王越以權術用事。益爲物論所不滿。所云不倫者。殆卽指數人而言歟。趙汝愚編名臣奏議。丁謂秦檜。竝以章疏見收。朱子編名臣言行錄。王安石呂惠卿。亦得以姓名同列。蓋定千秋之品。則隻字不可誣。取一節之長。則片善亦可錄。竝瑕瑜不掩。具有前規。然奏議爲論事之文。苟所論關國計之得失。繫民生之利病。言之當理。行之有裨。自未可以出自僉壬。遂削不錄。至於採前言往行。矜式後人。自當仰溯名賢。用垂規矩。固未可委曲遷就。使有所濫廁於其閒矣。<br/>
</p></body>
</html>