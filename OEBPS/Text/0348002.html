<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->松雪齋集 十卷
<!--ti:-->外集 一卷
</h2><p>
<!--no:-->元趙孟頫撰。孟頫字子昂。宋太祖之後。以秀王伯圭賜第湖州。故爲湖州人。年十四以父蔭入仕。宋亡家居。會程鉅夫記遺逸於江南。以孟頫入見。卽授兵部郞中。累官翰林學士承旨。卒追封魏國公。諡文敏。事蹟具元史本傳。楊載作孟頫行狀。稱所著有松雪齋詩集。不詳卷數。明萬歷閒江元禧所編松雪齋集。寥寥數篇。實非足本。惟焦竑經籍志。載孟頫集十卷。與此本目次相合。而史所稱琴原樂原得律呂不傳之妙者。檢勘均在其中。外集雜文十九首。亦他本所未載。蓋全帙也。孟頫以宋朝皇族。改節事元。故不諧於物論。觀其和姚子敬韻詩。有同學故人今已稀。重嗟出處寸心違句。是晚年亦不免於自悔。然論其才藝。則風流文采。冠絕當時。不但翰墨爲元代第一。卽其文章。亦揖讓於虞楊范揭之閒。不甚出其後也。集前有戴表元序。見剡源集中。末題大德戊戌歲。蓋孟頫自汾州知州謁告歸里時。裒集所作。請表元序之者。表元不妄許與。而此序推挹甚至。其有所以取之矣。後人編錄全集。仍錄此序以爲冠。非無意也。
</p><br/></div></body></html>