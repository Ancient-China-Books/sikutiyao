<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十八 詩類存目二 毛詩說 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十八
<!--sf:-->詩類存目二
</font><h2>
<!--ti:-->毛詩說 二卷
</h2>
<!--ed:-->浙江巡撫採進本
<p>
<!--no:-->國朝諸錦撰。錦字襄七。號艸廬。秀水人。雍正甲辰進士。改庶吉士。散館外補知縣。改補教授。乾隆丙辰。召試博學鴻詞。授翰林院檢討。官至右春坊右贊善。是篇以小序爲主。故題曰毛詩。序文惟存首句。用蘇轍之例。不釋全經。惟有所心得則說之。用劉敞七經小傳例也。首爲通論九篇。上卷周南至曹風。所說凡五十八篇。下卷豳風至商頌。所說凡二十七篇。疏證㫄通。時有新意。而亦不免於附會古義。如以死麕死鹿爲古儷皮之禮。以仲氏任只。其心塞淵。爲陳執州吁。由戴媯內援之證。以西方之人兮。卽方言之凡相哀憐湘潭之閒謂之人兮。以本瓜爲刺衞於齊桓沒後。同宋人伐齊。以水經注段干冢。證十畝之閒。以春秋時秦境東至於河。證所謂伊人爲思周。以僖負羈之妻。證季女斯飢。皆有強經從我之失。其長發篇後附禘說三篇。謂孔穎達春秋疏。以祫爲禘。其說固是。而謂穎達之誤。在以王制祭統郊特牲。有春禘夏禘之文。遂誤混大祭於時祫。則失之誣。考王制曰。春曰礿。夏曰禘。祭統曰。春祭曰礿。夏祭曰禘。郊特牲曰。春禘而秋嘗。祭義曰。春禘秋嘗。俱據時禘而言。與祫祭略不相涉。經文最爲明晰。孔尚不能混時禘於時祫。又何至混大禘於時祫。是無故而罹之咎也。推錦之意。不過以王制又有祫禘祫嘗祫烝之文。因祫禘二字相連。遂以爲時禘亦兼祫。而疑孔疏緣此而誤。不知王制注曰。天子先祫而後時祭。蓋三時各先爲祫祭。而後更舉禘嘗烝。是時祭之禘。本不兼祫。孔卽略不曉事。何至以大禘混時禘。又混時祫耶。然則孔疏之誤。在於信春秋不書祫祭。而竟廢禮記。不在附會禮記。以解春秋也。錦又謂漢儒據春秋書禘。一春一夏。因以附會禮記。遂有春禘夏禘時祭之名。今考昭公十五年二月癸酉。有事于武宮。則所謂一春也。閔公二年夏五月乙酉。吉禘于莊公。則所謂一夏也。然春秋僖公八年。又有秋七月禘于太廟之文。漢儒果因春秋書禘。一春一夏。遂附會春禘夏禘爲時祭之名。何以秋禘獨不附會乎。至於三代之禮。制同名異者多。如夏世室。殷重屋。周明堂。周弁殷冔夏收之類。不一而足。今錦必斥春祫夏禘秋嘗冬烝。夏殷之制爲非。持論殊偏。若謂鄭元以三年一祫。五年一禘。爲據春秋非禮之制。則又聚訟之緒餘。無庸辨矣。<br/>
</p></div></body>
</html>
