<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->史部三十八
<!--sf:-->政書類二
</font><h2>
<!--ti:-->唐律疏義 三十卷
</h2><p>
<!--no:-->唐太尉揚州都督趙國公長孫無忌等奉敕撰。風俗通稱臯陶謨。虞造律。尚書大傳稱夏刑三千。周刑二千五百。是爲言律之始。其後。魏李悝著法經六篇。一盜法。二賊法。三囚法。四捕法。五雜法。六具法。商鞅受之以相秦。漢蕭何益戶興〓三篇爲九篇。叔孫通又益旁章十八篇。張湯越宮律二十七篇。趙禹朝律六篇。合六十篇。馬融鄭康成。皆嘗爲之章句。魏世删約漢律。定增十九篇。就故五篇合十八篇。晉復增損爲二十篇。南北朝互有更改。漸近繁密。隋文帝開皇三年。敕蘇威牛宏等。更制新律。除死罪以下千餘條。定留五百條。凡十二卷。一名例。二衞禁。三職制。四戶婚。五廐庫。六擅興。七盜賊。八鬭訟。九詐僞。十雜律。十一捕亡。十二斷獄。史稱其刑綱簡要。疎而不失。唐太宗詔房元齡等。增損隋律。降大辟爲流者九十二。流爲徒者七十一。而大旨多仍其舊。高宗卽位。又命長孫無忌等。偕律學之士。撰爲義疏行之。卽是書也。論者謂唐律一準乎禮。以爲出入得古今之平。故宋世多採用之。元時斷獄。亦每引爲據。明洪武初。命儒臣同刑官進講唐律。後命劉惟謙等詳定明律。其篇目一準於唐。至洪武二十二年。刑部請編類頒行。始分吏戶禮兵刑工六律。而以名例冠於篇首。本朝折衷往制。垂憲萬年。欽定大淸律例。明簡公平。實永爲協中弼教之盛軌。臣等嘗伏讀而紬繹之。凡唐律篇目今所沿用者。有名例職制賊盜詐僞雜犯捕亡斷獄諸門。其唐律合而今分者。如戶婚爲戶役婚姻。廐庫爲倉庫廐牧。鬭訟爲鬭毆訴訟諸門。其名稍異而實同者。如衞禁爲宮衞。擅興爲軍政諸門。其分析類附者。如關津留難諸條。唐律入衞禁。今析入關津。乘輿服御物事。應奏不奏。馹使稽程。以財行求諸條。唐律俱入職制。今分析入禮律之儀制。吏律之公式。兵律之郵驛。刑律之受贓。謀殺人諸條。唐律入賊盜。今析入人命。毆罵祖父母父母諸條。唐律並入鬭訟。今析爲兩條。分入鬭毆罵詈。又姦罪。市司平物價。盜決隄防。毀大祀丘壇。盜食田園瓜果諸條。唐律俱入雜律。今分析入刑律之犯姦。戶律之市廛田宅。工律之河防。禮律之祭祀。蓋斟酌畫一。權衡允當。迨今日而集其大成。而上稽歷代之制。其節目備具。足以沿波而討源者。要惟唐律爲最善。故著之於錄。以見監古立法之所自焉。其書爲元泰定閒。江西儒學提擧柳贇所校刊。每卷末附以江西行省檢校官王元亮釋文及纂例。亦頗可以資參訂也。
</p><br/></div></body></html>