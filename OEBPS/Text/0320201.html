<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 祖英集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->祖英集 二卷
</h2>
<!--ed:-->編修汪如藻家藏本
<p>
<!--no:-->宋釋重顯撰。垂顯字隱之。遂州李氏子。幼依普安院僧仁銑落髮。後至靈隱翠峯。晚住明州雪竇。皇祐四年卒。事蹟詳具僧寶傳。此編乃其詩集。前有僧文政序。稱師自戾止雪竇。或先德言句師因而頌之。或感興懷別貽贈之作。總輯成二百二十首。末署天聖十年孟陬月。天聖十年。卽明道元年。是歲十一月改元。故正月猶稱天聖也。重顯戒行淸潔。彼教稱爲古德。故其詩多語涉禪宗。與道潛惠洪諸人專事吟咏者蹊逕稍別。然胸懷脫灑。韻度自高。隨意所如。皆天然拔俗。五言如靜空孤鶚遠。高柳一蟬新。草隨春岸綠。風倚夜濤寒。片石幽籠蘚。殘花冷襯雲。啼狖衝寒影。歸鴻見斷行。皆綽有九僧遺意。七言絕句如自貽送僧喜禪人回山諸篇。亦皆風致淸婉。琅然可誦。固非概作禪家酸餡語也。<br/>
</p></div></body>
</html>