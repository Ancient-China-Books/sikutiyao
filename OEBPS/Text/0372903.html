<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇周厚堉家藏本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->陶詩彙註 四卷
</h2><p>
<!--no:-->國朝吳瞻泰撰。瞻泰字東巖。歙縣人。是編成於康熙乙酉。首卷載宋吳仁傑王質二家年譜。末卷附詩話百餘條。其詩註則採宋湯漢。元劉履。明何孟春張爾躬黃文煥諸家之說。履未嘗註陶詩。蓋自其文選補遺摭出也。其中如辨辛丑歲遊斜川詩之開歲倏五日。今仍舊註。未爲特解。辨讀山海經詩之形夭無千歲句。則持疑於曾季貍周必大二家之說。不能遽斷。案精衞本屬銜寃。故借以寓忠臣志士之報復。若刑天爭帝不成。本屬亂賊。化形而舞。仍爲妖魄。正可爲卓莽之流。逆常干紀之比。山海經之文。班班可考。濳何取而反尚其猛志耶。瞻泰不考其本。而徒爭於字形疑似之閒。未爲得也。又贈長沙公族祖一首。吳仁傑張縯。往復考證。終與世系不合。惟楊時偉所訂陶集。謂序首長沙公於余爲族。當讀一句。祖同出大司馬。當讀一句。其題中族祖二字。乃後人誤讀序文祖字爲句。因而妄增詩題。其說頗確。而瞻泰不引。豈偶未見其本乎。集中歸田園詩末首。據遯齋閒覽。定爲江淹詩。有文選可證。問來使詩題一首。據七修類稾。定爲蘇舜欽詩。有蘇子美集可證。其四時一章。但據許凱彥周詩話。定爲顧愷之詩。而愷之詩於古書別無所見。似尚當存疑。未可遽删也。讀史述九章。舊本不入詩集。瞻泰以其爲四言韻語。移於卷末。然畫扇諸贊。亦四言韻語。何獨舍彼取此乎。
</p><br/></div></body></html>