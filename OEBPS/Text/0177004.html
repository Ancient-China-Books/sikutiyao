<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 至正條格 二十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->至正條格 二十三卷
</h2>
<!--ed:-->永樂大典本
<p>
<!--no:-->元順帝時官撰。凡分目二十七。曰祭祀。曰戶令。曰學令。曰選擧。曰宮衞。曰軍防。曰儀制。曰衣服。曰公式。曰祿令。曰倉庫。曰廐牧。曰田令。曰賦役。曰關市。曰捕亡。曰賞令。曰醫藥。曰假寧。曰獄官。曰雜令。曰僧道。曰營繕。曰河防。曰服制。曰跕赤。曰榷貨。案元史刑法志。載元初平宋。簡除繁苛。始定新律。至元二十一年。中書省咨各衙門。將元降聖旨條律。頒之有司。號曰至元新格。仁宗時又以格例條畫。類集成書。號曰風憲宏綱。英宗時復加損益。書成。號曰大元通制。其書之大綱有三。一曰詔制。二曰條格。三曰斷制。自仁宗以後。率遵用之。而不及此書。據歐陽元序。則此書乃順帝至元四年。中書省言。大元通制。纂集於延祐乙卯。頒行於至治之癸亥。距今二十餘年。朝廷續降詔條。法司續議格例。簡牘滋繁。因革靡常。前後衡決。有司無所質正。往復稽留。吏或舞文。請擇老成耆舊文學法理之臣。重新删定。上乃敕中書。專官典治其事。遴選樞府憲臺太宗正翰林集賢等官。編閱新舊條格。參酌增損。書成。爲制詔百有五十。條格千有七百斷例千五十有九。至正五年書成。丞相阿魯圖等入奏。請賜名。曰至正條格。其編纂始末。釐然可考。元史遺之。亦疎漏之一證矣。原本卷數不可考。今載於永樂大典者。凡二十三卷。<br/>
</p></div></body>
</html>