<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->小山畫譜 二卷
</h2><p>
<!--no:-->國朝鄒一桂撰。一桂字小山。號讓鄕。無錫人。雍正丁未進士。官至禮部侍郞。是編皆論畫花卉法。上卷首列八法四知。八法者。一曰章法。二曰筆法。三曰墨法。四曰設色法。五曰點染法。六曰烘暈法。七曰樹石法。八曰苔襯法。皆酌取前人微論。四知者。一曰知天。二曰知地。三曰知人。四曰知物。則前人所未及也。次爲各花分別。凡一百十五種。各詳花葉形色。次取用顏色。凡十一條。各詳其製煉之法。下卷首摘錄古人畫說。參以己意。凡四十三條。附以膠礬紙絹畫𦉃畫筆用水諸法。而終之以洋菊譜。蓋一桂於乾隆丙子閏九月。承詔畫內廷洋菊三十六種。蒙皇上賜題。因恭紀花之名品形狀。撰爲茲譜。以誌榮遇。時畫譜已刊成。因附於末。一桂爲惲氏之壻。所畫花卉。得惲壽平之傳。是編篇帙雖簡。然多其心得之語也。
</p><br/></div></body></html>