<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 周易易簡說 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部五
<!--sf:-->易類五
</font><h2>
<!--ti:-->周易易簡說 三卷
</h2>
<!--ed:-->江蘇巡撫採進本
<p>
<!--no:-->明高攀龍撰。攀龍字雲從。無錫人。萬歷己丑進士。官至左都御史。贈太子少保兵部尚書。諡忠憲。事蹟具明史本傳。是書詮解易義。毎條不過數言。自序云其知易知。其能簡能。易簡而天下之理得。又曰五經注於後儒。易注於夫子。說易者明夫子之言而易明矣。是其著書大旨也。攀龍之學。出入朱陸之閒。故以心言易。然其說曰。天下有非易之心。而無非心之易。是故貴於學也。學也者。知非易則非心。非心則非易。易則吉。非易則凶悔吝云云。則其說主於學易以檢心。非如楊簡王宗傳等引易以歸心學。引心學以歸禪學。務屏棄象數。離絶事物。遁於恍惚窅冥。以爲不傳之秘也。是固不得謂以心言易。爲攀龍之失矣。<br/>
</p></div></body>
</html>