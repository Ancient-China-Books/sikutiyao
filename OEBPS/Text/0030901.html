<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩集傳名物鈔 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩集傳名物鈔 八卷
</h2>
<!--ed:-->內府藏本
<p>
<!--no:-->元許謙撰。謙有讀書叢說。已著錄。謙雖受學於王柏。而醇正則遠過其師。研究諸經。亦多明古義。故是書所考名物音訓。頗有根據。足以補集傳之闕遺。惟王柏作二南相配圖。移甘棠何彼襛矣於王風。而去野有死麕。使召南亦十有一篇。適如周南之數。師心自用。竄亂聖經。殊不可訓。而謙篤守師說。列之卷中。猶未免門戸之見。至柏所刪國風三十二篇。謙疑而未敢遽信。正足見其是非之公。吳師道作是書序。乃反謂已放之鄭聲。何爲尚存而不削。於謙深致不滿。是則以不狂爲狂。非謙之失矣。卷末譜作詩時世。其例本之康成。其說則改從集傳。蓋淵源授受。各尊所聞。然書中實多采用陸德明釋文。及孔穎達正義。亦未嘗株守一家。名之曰鈔。蓋以此云。<br/>
</p></div></body>
</html>