<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 瑟譜 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->瑟譜 六卷
</h2>
<!--ed:-->永樂大典本
<p>
<!--no:-->元熊朋來撰。朋來有五經說。已著錄。是書大旨。以爲在禮堂上侑歌。惟瑟而已。他弦莫侑。爲古人所最重。自瑟教廢。而歌詩者莫爲之譜。旣作瑟賦二篇。發明其理。復援據古義。參以新意。定爲一編。首爲瑟弦律圖。次爲旋宮六十調圖。次爲雅律通俗譜例。次爲指法。次爲詩舊譜。凡鹿鳴。四牡。皇皇者華。魚麗。南有嘉魚。南山有臺。關雎。葛覃。卷耳。鵲巢。采蘩。采蘋。十二篇。卽趙彥肅所傳開元十二詩譜。次曰詩新譜。凡騶虞。淇澳。考槃。黍離。緇衣。伐檀。蒹葭。衡門。七月。菁菁者莪。鶴鳴。白駒。文王。抑。崧。高。烝民。駉。十七篇。皆朋來所補。次曰樂章譜。爲學宮釋奠樂章。終以瑟譜後錄。則古來論瑟之語也。其瑟弦律圖。以中弦爲極淸之弦。虛而不用。駁姜氏瑟圖二十五弦全用之非。案聶崇義三禮圖。雅瑟二十三弦。其所常用者十九弦。其餘四弦。謂之番。番贏也。頌瑟二十五弦盡用之。又莊子淮南子。均有鼓之二十五弦皆動之文。則姜氏之說。於古義有徵。未可盡斥。其旋宮圖內所列六十調。皆據蔡氏律呂新書所推。其十二宮。則用禮記正義黃鍾一林鍾二之次。與蔡氏黃鍾一大呂二之次不同。又改二變爲二少。少與先相應。變與正不相應。實不如律呂新書之確。又黃鍾一均。惟黃鍾宮用七正律。無射商則一正一半五變半。夷則角則二正二半三變半。朋來列七正律於黃鍾宮之前。而無射商以下。不書正變及半律變半律。亦爲疎略。其樂章譜。旣用唐樂三和之法。注曰。如大呂爲角。則於大呂均取中呂起調畢曲。太蔟爲徵。則於太蔟均取南呂起調畢曲。應鍾爲羽。則於應鐘均取夷則起調畢曲。然於黃鍾爲宮無義。又曰。今釋奠迎神。或祗用黃鍾爲宮一曲疊奏之云云。案范鎮皇祐新樂圖記曰。黃鍾爲角者。夷則爲宮。黃鍾之角者。姑洗爲角。十二律之於五聲。皆如此率。而世俗之說。乃去之字。謂太蔟曰黃鍾商。姑洗曰黃鍾角。林鍾曰黃鍾徵。南呂曰黃鍾羽。其義至明。今因大呂爲角。而取中呂起調畢曲。太蔟爲徵。而取南呂起調畢曲。應鍾爲羽。而取夷則起調畢曲。則是大呂之角。太蔟之徵。應鍾之羽。而非大呂爲角。太蔟爲徵。應鍾爲羽矣。至於黃鍾爲宮。與黃鍾之宮。則同一黃鍾。無以異也。朋來旣用唐制。而又云祗用黃鍾爲宮一曲疊奏。豈非於意亦有所未安。而爲騎牆之論歟。他如後錄中。以堯作十五弦之瑟。見於呂覽者。誤爲樂記。記憶偶疎。又其小疵矣。然樂律一門。諸家著錄。琴譜爲多。瑟則東晉之初。尚有桓伊歌曹植詩事。以後傳者寥寥。錢起所云二十五弦彈夜月。李商隱所云錦瑟無端五十弦者。特詩人寄興之詞。不必眞有其事。古調之僅存者。不過郊廟朝會。備雅樂之一種而已。朋來於舊譜放佚之餘。爲之考訂蒐羅。尚存梗概。史稱其通曉樂律。尤善鼓瑟。則與儒者不通宮調。而坐談樂理者。尚屬有殊。存之亦足見古樂之遺也。<br/>
</p></div></body>
</html>