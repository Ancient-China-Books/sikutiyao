<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十七 類書類存目一 謝華啓秀 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->謝華啓秀 八卷
</h2>
<!--ed:-->內府藏本
<p>
<!--no:-->明楊愼撰。愼有檀弓叢訓。已著錄。是書取諸書新艷字句。裁爲對偶。自二字以至八字。各爲一卷。其八字以外者。自爲一卷。其二字類中無對句者十五條。三字類中無對句者四條。四字類中無對句者三十二條。蓋未完之本。中閒或註出典。或不註出典。卽註者亦不詳悉。尤非著書之法。蓋偶然劄記。以備駢體之用。後人得其殘稁刻之耳。其曰謝華啓秀。取陸機文賦中語也。然其中多全引舊文兩句舊詩一聯者。殊乖其命名之義。又如鋒蝟斧螗。柳宗元平淮夷雅之成句。卽析爲二字之對。已屬陳因。兼傷割裂。然猶列柳名也。至巢父壼公爲庾信小園賦舊對。則竟沒其名矣。卉服注曰漢書。竟忘禹貢。王世貞謂愼求之六合之外。而失之目睫之前。其此類耶。至於吳牛魏鵲明載初學記中。鈔類書以爲類書。何必愼始能之也。四字以下對偶。益不工整。如以咸則三壤對畫爲九州。以作法於涼對誰能執熱。則虛實字顚倒。便娟輕麗對犀角豐盈。銖兩全不相稱。以季氏八佾舞庭對管仲三歸反坫。偏枯尤甚。甚乃以胡燕胸斑聲大對越燕紅襟身小。則亙古四六。無此複句。以農爲邦本本固邦寧對民生於勤勤則不匱。改竄經文。仍不配偶。則益拙矣。<br/>
</p></body>
</html>