<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 醫門法律 十二卷 附寓意草 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->醫門法律 十二卷
<!--st:--><font size="-1">附</font>寓意草 四卷
</h2>
<!--ed:-->江西巡撫採進本
<p>
<!--no:-->國朝喻昌撰。昌既著尚論篇。發明傷寒之理。又取風寒暑溼燥火六氣。及諸雜證。分門別類。以成是編。每門先冠以論。次爲法。次爲律。法者治療之術。運用之機。律者明著醫之所以失。而判定其罪。如折獄然。蓋古來醫書。惟著病源治法。而多不及施治之失。卽有辨明舛誤者。亦僅偶然附論。而不能條條備摘其咎。昌此書乃專爲庸醫誤人而作。其分別疑似。既深明毫釐千里之謬。使臨證者不敢輕嘗。其抉摘瑕疵。併使執不寒不熱不補不瀉之方。苟且依違遷延致變者。皆無所遁其情狀。亦可謂思患預防。深得利人之術者矣。後附寓意草四卷。皆其所治醫案。首冠論二篇。一曰先議病後用藥。一曰與門人定議病證。次爲治驗六十二條。皆反復推論。務闡明審證用藥之所以然。較各家醫案。但泛言某病用某藥愈者。亦極有發明。足資開悟焉。<br/>
</p></div></body>
</html>