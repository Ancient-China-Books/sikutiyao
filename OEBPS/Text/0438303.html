<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->藝圃擷餘 一卷
</h2><p>
<!--no:-->明王世懋撰。世懋有卻金傳。已著錄。是編雜論詩格。大旨宗其兄世貞之說。而成書在藝苑卮言之後。已稍覺摹古之流弊。故雖盛推何李。而一則曰我朝越宋繼唐。正以豪傑數輩。得使事三昧。窮恐數十年後。必有厭而掃除者。則其濫觴末弩爲之也。一則曰李于麟七律俊傑響亮。余兄推轂之。海內爲詩者。爭事剽竊。紛紛刻鶩。至使人厭。一則曰嘗謂作詩初命一題。神情不屬。便有一種供給應付之語。畏難怯思。卽以充數。能破此一關。沈思忽至。種種眞相見矣。一則曰徐昌穀高子業。皆巧於用短。徐能以高韻勝。高能以深情勝。更千百年。李何尚有興廢。二君必無絕響。皆能不爲黨同伐異之言。其論鄭繼之。亦平允。未可與七子夸談。同類而觀也。
</p><br/></div></body></html>