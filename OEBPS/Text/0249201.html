<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 識遺 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->識遺 十卷
</h2>
<!--ed:-->兩淮馬裕家藏本
<p>
<!--no:-->宋羅璧撰。璧字子蒼。自號默耕。新安人。宋史無傳。不知其時代。據書中前定一條。引陳摶寒在五更頭之讖。稱第五庚申後又十五年而祚移。則其成書在宋亡以後矣。觀其謂宋代文章。多粹自伊洛。發明孔孟。便覺歐蘇氣象不長。又謂夫子之道。至晦翁集大成。諸家經解。自晦翁斷定。然後一出於正云云。蓋傳朱子之學者也。其論養老之制。謂禮記袒而割牲執醬而饋執爵而酳數語。爲委巷之談。排詆經文。殊無忌憚。謂公羊高穀梁俶皆姓姜。亦屬杜撰。謂班史原於劉歆。引葛洪西京雜記後序爲證。不知洪序謂劉子駿有漢書一百卷者。自漢魏以來。絕無是說。乃輕信僞書。尤爲疎舛。然其他爬梳鉤索。徵據舊文。尚頗可採。不獨錢曾讀書敏求記所舉孔子生卒年月一條。爲足資考證也。在講學之家。猶可稱言有根柢矣。<br/>
</p></div></body>
</html>