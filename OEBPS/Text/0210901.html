<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 三因極一病證方論 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->三因極一病證方論 十八卷
</h2>
<!--ed:-->大學士英廉家藏本
<p>
<!--no:-->宋陳言撰。言字無擇。莆田人。是書分別三因。歸於一治。其說出金匱要略。三因者。一曰內因。爲七情發自臟腑。形於肢體。一曰外因。爲六淫起於經絡。舍於臟腑。一曰不內外因。爲飲食飢飽叫呼傷氣。以及虎狼毒蟲金瘡壓溺之類。每類有論有方。文詞典雅。而理致簡該。非他家鄙俚宂雜之比。蘇軾傳聖散子方。葉夢得避暑錄話。極論其謬。而不能明其所以然。言亦指其通治傷寒諸證之非。而獨謂其方爲寒疫所不廢。可謂持平。吳澄集有易簡歸一序。稱近代醫方。惟陳無擇議論最有根柢。而其藥多不驗。嚴子禮剽取其論。而附以平日所用經驗之藥。則兼美矣。是嚴氏濟生方。其源出於此書也。宋志著錄六卷。陳振孫書錄解題亦同。此本分爲十八卷。蓋何鉅所分。第二卷中太醫習業一條。有五經二十一史之語。非南宋人所應見。然證以諸家所引。實爲原書。其詞氣亦非近人所及。疑明代傳錄此書者。不學無術。但聞有廿一史之說。遂妄改古書。不及核其時代也。<br/>
</p></div></body>
</html>