<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 蒲室集 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->蒲室集 十五卷
</h2>
<!--ed:-->浙江汪啓淑家藏本
<p>
<!--no:-->元釋大訢撰。大訢字笑隱。南昌陳氏子。居杭之鳳山。遷中天竺。又主建康集慶寺。是集詩六卷。文九卷。前有虞集序。謂其知洞庭之野。衆樂竝作。鏗宏軒昻。蛟龍起躍。物怪屏走。沈冥發興。至於名教節義。則感厲奮激。老於文學者不能過。雖稱之少溢其量。然其五言古詩。實足揖讓於士大夫閒。餘體亦不含蔬筍之氣。在僧詩中。猶屬雅音。又文宗入繼大統。改建康潛邸爲集慶寺。特起大訢居之。授大中大夫。故雖隸緇流。頗諳朝廷掌故。若所著王可毅尚書歷任記。證以元史文宗本紀。皆相符合。惟本紀謂至治元年五月。中政使耀珠（原作咬住。今改正。）告托歡徹爾（原作脫歡察兒。今改正。）等。交通親王。於是出文宗居海南。而是記則謂至治二年。讒慝搆禍。文宗遷海南。與本紀相差一年。或傳寫誤元爲二。故與史異耶。集中多與趙孟頫柯九思薩都拉（原作薩都剌。今改正。）高彥敬虞集馬臻張翥李孝光往來之作。而第九卷中。杭州路金剛顯教院記。第十二卷金陵天禧講寺佛光大師德公塔銘。竝註曰代趙魏公作。則孟頫亦嘗假手於大訢。知非俗僧矣。<br/>
</p></body>
</html>