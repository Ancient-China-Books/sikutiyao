<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 欽定康濟錄 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->欽定康濟錄 六卷
</h2>
<p>
<!--no:-->乾隆四年御定。初。仁和監生陸曾禹作救饑譜。吏科給事中倪國璉爲檢擇精要。釐爲四卷。會詔翰林科道輪奏經史講義。國璉因恭錄進呈。皇上嘉其有裨於實用。命內直諸臣。删潤其詞。剞劂頒布。因賜今名。其書凡分四門。一曰前代救援之典。所錄故實。上起唐虞。下及元明。案朝代先後編次。二曰先事之政。分子目六。三曰臨事之政。分子目二十。四曰事後之政。分子目五。又附錄者四事。皆先引古事。後系論斷。案金穰木饑。天道恆然。堯水湯旱。聖朝不免。其挽回氣數。則在於人事之修擧。周禮荒政十有二。多主於省事以節財。蓋預備之道。已散見於各職故也。我皇上宵衣旰食。軫念民依。或歲星偶沴。禾麥不登。賜蠲貸者。動輒數十百萬。賜賑卹者。亦動輒數十百萬。卽遇貪墨敗度。借拯災以蝕帑者。尚恐封疆大吏。因噎廢餐。杜侵冒之風。或靳撫綏之費。綸音宣諭。至再至三。含識之倫。罔弗共喩。仁宏博濟。實邁唐虞。是以國璉是編。特邀睿賞。臣等校錄之下。仰見勤求民瘼之心。與俯察邇言之意。均迥軼千古也。<br/>
</p></div></body>
</html>