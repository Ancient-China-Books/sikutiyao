<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江孫仰曾家藏本

<div id="text"><font size="-1">
<!--fi:-->史部十三
<!--sf:-->傳記類一
</font><h2>
<!--ti:-->名臣碑傳琬琰集 一百七卷
</h2><p>
<!--no:-->宋杜大珪編。大珪。眉州人。其仕履不可考。自署稱進士。而序作於紹熙甲寅。則光宗時人矣。墓碑最盛於東漢。別傳則盛於漢魏之閒。張晏註史記。據墓碑知伏生名勝。司馬貞作史記索隱。據班固泗上亭長碑。知昭靈夫人姓温。裴松之註三國志。亦多引別傳。其遺文佚事。往往補正史所不及。故講史學者。恆資考證焉。由唐及宋。撰述彌繁。雖其閒韓愈載筆。不乏諛言。李蘩摛詞。亦多誣說。而其議論之同異。遷轉之次序。拜罷之歲月。則較史家爲得眞。故李燾作續通鑑長篇。李心傳作繫年要錄。往往採用。蓋以此也。顧石本不盡拓摹。文集又皆散見。互考爲難。大珪乃蒐合諸篇。共爲三集。上集凡二十七卷。中集凡五十五卷。下集凡二十五卷。起自建隆乾德。訖於建炎紹興。大約隨得隨編。不甚拘時代體製。要其梗概。則上集神道碑。中集誌銘行狀。下集別傳爲多。多採諸家別集。而亦閒及於實錄國史。一代鉅公之始末。亦約略具是矣。中如丁謂王欽若呂惠卿章惇曾布之類。皆當時所謂姦邪。而並得預於名臣。其去取殊爲未當。然朱子名臣言行錄。趙汝愚名臣奏議。亦濫及於丁謂王安石呂惠卿諸人。蓋時代旣近。恩怨猶存。其所甄別。自不及後世之公。此亦事理之恆。賢者有所不免。固不能獨爲大珪責矣。
</p><br/></div></body></html>