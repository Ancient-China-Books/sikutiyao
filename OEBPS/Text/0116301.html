<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 天順日錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->天順日錄 一卷
</h2>
<!--ed:-->浙江汪啓淑家藏本
<p>
<!--no:-->明李賢撰。賢字原德。鄧州人。宣德癸丑進士。景泰初。由文選郞中。超拜兵部右侍郞。轉吏部。英宗復位。兼翰林學士。入直文淵閣。歷官華蓋殿大學士。諡文達。事蹟具明史本傳。是錄隨手紀載。於天順時事頗詳。史稱自三楊以來。得君無如賢者。然自郞署結知景帝。超擢侍郞。而所著書。顧謂景帝爲荒淫。今觀此錄。於景帝一則曰荒淫失度。再則曰流於荒淫。毀詆頗爲失實。史之所譏。蓋卽指此。又謂學士王文。與太監王誠。謀取襄王子爲東宮。昌平侯楊洪。不急君父之難。當寇薄宣府。驚惶無措。閉門不出。頗與正史不合。至於葉盛岳正羅倫諸人之事。諱而不言。其他事亦概未紀及。皆未免愛憎之見。然日久論定。是非亦曷可掩也。<br/>
</p></div></body>
</html>