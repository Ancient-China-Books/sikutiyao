<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 融堂四書管見 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->融堂四書管見 十三卷
</h2>
<!--ed:-->浙江吳玉墀家藏本
<p>
<!--no:-->宋錢時撰。時有融堂書解。已著錄。此編凡論語十卷。孝經一卷。大學一卷。中庸一卷。卽嘉熙二年喬行簡奏下嚴州取時所著書之一也。俱先列經文。略加音訓。而詮釋其大旨於後。孝經用古文。大學但析爲六章。不分經傳。蓋時之學。出於楊簡。簡之學。出於陸九淵。門戶迥殊。故不用程朱之本。其解論語崇德辨惑章。謂誠不以富。亦祇以異二句。乃證愛欲其生。惡欲其死者之爲異。齊景公有馬千駟節。合上文爲一章。謂其斯之謂與句。乃指夷齊便是求志達道而言。又大學此謂知本。此謂知之至也二句。仍附第一章末。謂是聖人承上厚本薄末。反覆曉人之意。亦俱根據舊文。不肯信爲錯簡。朱子與陸九淵書。所謂各尊其所聞各行其所知也。然金谿之學。惟憑心悟。或至於恍惚窈冥。時則以篤實爲宗。故其詮發義理。類多平正簡樸。不爲離析支蔓之言。又敖繼公儀禮集說後序。所謂以魯男子之不可。學柳下惠之可者矣。卷首有紹興己丑時自序。末有景定辛酉天台錢可則刊書跋。宋史藝文志。馬端臨經籍考。皆不著錄。獨張萱內閣書目有之。雖以四書爲名。所解不及孟子。與朱子所稱四書者異。故附列於五經總義類焉。<br/>
</p></body>
</html>