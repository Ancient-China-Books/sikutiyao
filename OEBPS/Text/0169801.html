<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 宋朝事實 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->宋朝事實 二十卷
</h2>
<!--ed:-->永樂大典本
<p>
<!--no:-->宋李攸撰。文獻通考作李伋。按攸字好德。義從洪範。若作伋字。與好德之義不符。宋史藝文志。亦作李攸。通考傳寫誤也。陳振孫書錄解題。稱其官爲承議郞。而不詳其里貫。江陽譜稱政和初編輯西山圖經九域志等書。瀘帥孫義叟招。<span class="jiazhu">原注。下有闕文。</span>書上。轉三官。張浚入朝約與俱。以家事辭。考西山屬成都府。瀘州屬潼川路。則攸當爲蜀人。其曰張浚入朝。蓋紹興四年。浚自川陝宣撫使召還時也。其書據江陽譜。蓋上起建隆。下迄宣和。凡六十卷。其三十卷。先聞於時。後以餘三十卷上之。因語觸秦檜。寢其書不報。故晁陳二家書目。俱作三十卷。與譜相合。而趙希弁讀書附志。宋史藝文志。乃俱作三十五卷。今書中有高孝兩朝登極赦詔。及紹興閒南郊赦詔。而紀元亦迄於紹興。殆又有所附益。兼及南宋之初歟。攸熟於掌故。經靖康兵燹之後。圖籍散佚。獨汲汲搜輯舊聞。使一代典章。粲然具備。其用力頗爲勤摯。所載歷朝登極南郊大赦詔令。太宗親制趙普碑銘。西京崇福宮記。景靈西宮記。大晟樂記。往往爲宋文鑑。名臣碑傳。琬琰集。播芳大全諸書。所闕漏。他如宗室換官之制。不見於宋史職官志。郊祀勘箭之儀。不詳於禮志。太廟崇寧廟圖。紫宸殿集英殿上壽賜宴再坐立班起居諸圖。宮架鼓吹十二按圖。尤爲記宋代掌故者所未備。至其事蹟之異同。年月之先後。記載之詳略。尤多可與東都事略。續通鑑長編。及宋史。互相參訂。又如石晉賂契丹十六州。分代北山前山後。足訂薛歐五代史稱山後十六州之誤。周世宗兵下三關。並載淤口關。亦足補薛歐二史祗載瓦橋益津二關之闕。當時如江少虞事實類苑。錦繡萬花谷。多引用之。宋史亦多採用其文。第原本久佚。惟散見於永樂大典各韻下者。尚存梗概。而割裂瑣碎。莫由考見其體例。惟趙希弁讀書附志。稱祖宗世次。登極紀元詔書。聖學。御製。郊廟。道釋。玉牒。公主。官職。爵邑。勳臣配享。宰執拜罷。科目儀注。兵刑。律歷。籍田。財用。削平僭僞。陞降州縣。經略幽燕之類。具載本末云云。蓋卽當日之門目。今據以分類編次。釐爲二十卷。雖未悉復原書之舊。而綱擧目從。咸歸條貫。亦得其十之七八矣。攸別有通今集二十卷。宋史藝文志。入故事類。今佚不傳。又嘗上書秦檜。戒以居寵思危。尤爲侃侃不阿。則其人亦足重。不獨以博洽見長云。<br/>
</p></div></body>
</html>