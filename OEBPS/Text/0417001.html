<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 中州集 十卷 坿中州樂府 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->中州集 十卷
<!--st:--><font size="-1">坿</font>中州樂府 一卷
</h2>
<!--ed:-->內府藏本
<p>
<!--no:-->金元好問編。好問有續夷堅志。已著錄。是集錄金一代之詩。首錄顯宗二首。章宗一首。不入卷數。其餘分爲十集。以十干紀之。辛集目錄。㫄註別起二字。其人亦復始於金初。似乎七卷以前爲正集。七卷以後爲續集也。壬集自馬舜之下。別標諸相一門。列劉豫等十六人。状元一門。列鄭子𣆀等八人。異人一門。列王中立等四人。隱德一門。列薛繼先宋可張潛曹珏四人誌。而獨標繼先名。疑傳寫譌脫。癸集列知己三人。曰辛愿李汾李獻甫。南冠五人。曰司馬朴滕茂實何宏中姚孝錫朱弁。而附見宋遺民趙滋。及好問父兄詩於末。前有好問自敍。稱魏道明作百家詩略。商衡爲附益之。好問又增以己之所錄。以成是編。序作於癸巳。蓋哀宗天興二年也。其例毎人各爲小傳。詳具始末。兼評其詩。或一傳而附見數人如乙集張子羽下。附載僧可道鮮于可高鵑王景徽吳演之類。或附載他文。如丙集党懷英下。附載誅永蹈詔書之類。或兼及他事。如乙集祝簡下。附載所論王洙不註杜詩之類。大致主於借詩以存史。故旁見側出。不主一格。至壬集賈益謙條下。述其言世宗大定三十年中。能暴海陵蟄惡者得美仕。史官修實錄。誣其淫毒很鷙。遺臭無窮。自今觀之。百無一信。又稱衞王勤儉。愼惜名器。較其行事。中材不能及者。多如斯之類。尤足存一代之公論。王士禎池北偶談。嘗論其記蔡松年事。不免曲筆。然亦白璧之瑕。不足以累全體矣。惟大書劉豫國號年號。頗乖史法。然豫之立國。實金朝所命。好問金之臣子。宜有內詞。固不得而擅削之。亦未可以是爲咎也。其選錄諸詩。頗極精審。實在宋末江湖諸派之上。故卷末自題。有若從華實評詩品。未便吳儂得錦袍。及北人不拾江西唾。未要曾郎借齒牙句。士禎亦深不滿之。殆以門戸不同歟。後附中州樂府一卷。與此集皆毛晉所刊。卷末各有晉跋。稱初刻中州集。佚其樂府。後得陸深家所藏樂府。乃足成之。今考集中小傳。皆兼評其樂府。是樂府與中州集。合爲一編之明證。今亦仍舊本錄之。不別入詞曲類焉。<br/>
</p></div></body>
</html>