<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 牧潛集 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->牧潛集 七卷
</h2>
<!--ed:-->編修汪如藻家藏本
<p>
<!--no:-->元釋圓至撰。圓至字牧潛。號天隱。高安人。至元以來。遍歷荊襄吳越。禪理外頗能讀書。又刻意爲古文。筆力嶄然。多可觀者。前有崇禎己卯僧明河書姚廣孝序後一篇。稱初得鈔本於武林。前有方回序。後有洪喬祖跋。又有姚廣孝序。序爲逃虛子集所不載。後又得見刻本。多詩數首。因校付毛晉刻之。此本卽毛晉所刻。僅有喬祖跋。及明河此文。無方姚二序。殆偶失之。明河又稱嘗讀虎邱舊志。見圓至修隆禪師塔記。歎其文字之妙。今此記不見集中。則不知何以不補入也。自六代以來。僧能詩者多。而能古文者不三五人。圓至獨以文見。亦緇流中之卓然者。部穆南濠詩話。嘗稱圓至工於古文。詩尤淸婉。舉其寒食西湖送人再往湖南涂居士見訪五詩。送人及再往湖南詩。不免凡語。餘三篇誠楚楚有淸致。蓋其詩亦有可觀。而所註周弼三體唐詩。乃弇陋不可言狀。知文章之道。與考證之學。分路而揚鑣也。久矣。<br/>
</p></body>
</html>