<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 鄱陽集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->鄱陽集 四卷
</h2>
<!--ed:-->永樂大典本
<p>
<!--no:-->宋洪皓撰。皓有松漠紀聞。已著錄。此其詩集也。皓建炎中擢徽猷閣待制。假禮部尚書。爲大金通問使。龔璹副之。後璹仕劉豫。皓獨不屈節。遂流遞冷山。居雪窖中。陳王固新。<span class="jiazhu">案固新宋史作悟室。今據金國語解改正。</span>甚敬禮之。使教諸子八人。集中所稱彥淸彥亨彥隆彥深者。皆固新子也。皓所作詩。亦於此時爲多。及烏珠<span class="jiazhu">案烏珠宋史作兀朮。今據金國語解改正</span>殺固新。遷皓雲中。至紹興十二年始歸國。留金首尾凡十五年。後爲秦檜所嫉。安置英州。皓詩所謂六十之年入瘴鄉是也。居九年始內徙。行至南雄州卒。其詩世無傳本。傳稱皓有文集五十卷。而書錄解題作十卷。考皓子适盤洲集中。載有皓集跋語一篇。稱裒其在北方詩文爲十卷。刻之新安郡。則宋史誤矣。其集久不傳。今從永樂大典所載。裒輯編次。共爲四卷。凡其始奉使時塗次所經。及遷居冷山。以及歸國後南竄之作。有年月可考者。悉以年月排比。或年月不可考。而確知其爲奉使後作。歸國後作。南遷後作者亦皆以類相從。其知作於何時者。則別綴於後。而以适跋語附焉。皓大節凜然。照映今古。雖不必以文章爲重。然其子适邁遵。承藉家學。竝掇詞科。著述紛紛。蜚聲一代。淵源有自。皓實開之。迄今年代迢遙。篇章散佚。幸得遭逢聖世。蒐羅遺逸。復光耀於蠹蝕之餘。斯亦忠義之氣。不可泯沒。待昌期而自發其光者矣。<br/>
</p></div></body>
</html>