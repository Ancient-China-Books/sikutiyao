<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十三 地理類存目六 帝京景物略 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十三
<!--sf:-->地理類存目六
</font><h2>
<!--ti:-->帝京景物略 八卷
</h2>
<!--ed:-->編修汪如藻家藏本
<p>
<!--no:-->明劉侗于奕正同撰。侗字同人。麻城人。崇禎甲戌進士。官吳縣知縣。奕正字司直。宛平人。崇禎中諸生。是編詳載北京景物。奕正摭求事迹。而侗排纂成文。以京師東西南北。各分城內城外。而西山及畿輔併載焉。所列目凡一百二十有九。每篇之末。各繫以詩。採摭頗疎。王士禎池北偶談嘗譏其不考薩都拉集。失載安祿山史思明所造雙塔事。考據亦多不精確。其爲朱彝尊日下舊聞所駁正者。尤不一而足。其割裂藝元二字爲塑工姓名一條。殆足資笑噱。又侗本楚人。多染竟陵之習。其文皆幺弦側調。惟以纖詭相矜。至如太學石鼓一條。舍石鼓而頌太學。殊傷宂濫。又首善書院。近在同時。泛敍講學。何關景物。於體例亦頗有乖。所附諸詩。尤爲猥雜。方今奉命重輯日下舊聞。考古證今。務求傳信。朱彝尊之所撰。且爲大輅之椎輪。侗等弔詭之詞。益可爲覆瓿用矣。<br/>
</p></body>
</html>