<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 白雲集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->白雲集 三卷
</h2>
<!--ed:-->浙江鮑士恭家藏本
<p>
<!--no:-->元釋英撰。釋英字存實。錢塘人。唐詩人厲元之後也。早喜爲詩。歷游閩海江淮燕汴閒。一日登徑山聞鐘聲。忽有所悟。遂去爲浮屠。蓋亦倚松老人饒節之流也。顧嗣立選元百家詩。收入此集。其目錄題曰存實。蓋舉其字。卷端標名則曰白雲上人英。蓋以英爲一字名也。考梁有僧祐僧肇。皆連僧字爲名。安知其不以釋英爲名。取義於釋家之英乎。雖牟巘趙孟頫胡長孺林昉趙孟若諸序。皆稱曰英上人。此猶道林稱林公。慧遠稱遠公耳。不足證其非二名也。集中夜坐讀珦禪師潛山集詩。有遠想人如玉何時叩竹房句。文珦與賈似道同時。則釋英當亦宋末人。但其爲僧在宋時元時。則無文可考。觀趙孟頫序。蓋亦厭棄世事。遁入空門。與遺民之有託而逃者。其事不同。詩中多閒適之作。而罕睹興亡之感。是一證矣。其才地稍弱。未脫宋末江湖之派。而世情旣淡。神思自淸。固非如高九萬輩口山水而心勢利者。所可同日語也。其贈趙孟若七言律詩。亦見張羽靜居集中。然附載趙孟若和詩。而卷端又有孟若序。則二人倡和。於事理爲近。張集蓋偶爾誤收。集末跋語亦牟巘作。而題曰跋厲白雲詩。核跋中詞意。猶其未爲僧時所作。已稱白雲。然則併顧嗣立白雲上人之稱。亦以意爲之者與。<br/>
</p></body>
</html>