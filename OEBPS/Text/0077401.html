<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 四書惜陰錄 二十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->四書惜陰錄 二十一卷
</h2>
<!--ed:-->兩江總督採進本
<p>
<!--no:-->國朝徐世沐撰。世沐有周易惜陰錄。已著錄。是書前有胡渭生趙天潤仇兆鼇序。幷自記一首。後有陸隴其跋。以隴其三魚堂集勘之。其文相合。實非依託。然其書則不稱隴其之所言。據世沐自記曰。仇滄柱示以關中李中孚反身錄。中孚曾講學毗陵。會過一次。彼深惜南浙兩省學者。害於舉業。彼時心不甘南士必遜北士如此。迄今幾三十年。彼學已成。名已立。南士竟無與頡頏。細讀其錄。愈不心服。摘錄中數處。以質滄柱翁。狂不自量。續爲惜陰二集。不覺積成二十一卷。幾乎有六百葉。又曰。李從陸王入。而出入於程朱因子。余從程朱入。而準則於周宋八賢。雖沐染南風。剛峻良有不逮。而古人所云醇正。則當仁不欲多讓云云。則世沐此書。蓋爲與盩厔李容相詬而作。故隴其喜其能排陸王。爲之作跋。然講學以明道。非以求勝。但爲朱陸而爭。已不免門戶之見。況世沐以聖學自任。而不能化一南北之畛域。則先不自克其私心矣。又何學之可講乎。<br/>
</p></div></body>
</html>