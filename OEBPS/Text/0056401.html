<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋大全 七十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋大全 七十卷
</h2>
<!--ed:-->內府藏本
<p>
<!--no:-->明永樂中胡廣等奉敕撰。考宋胡安國春秋傳。高宗時雖經奏進。而當時命題取士。實惟用三傳。禮部韻略之後。所附條例可考也。元史選舉志。載延祐科舉新制。始以春秋用胡安國傳。定爲功令。汪克寬作春秋纂疏。一以安國爲主。蓋遵當代之法耳。廣等之作是編。卽因克寬之書。稍爲點竄。朱彝尊經義考。引吳任臣之言曰。永樂中敕修春秋大全。纂修官四十二人。其發凡云。紀年依汪氏纂疏。地名依李氏會通。經文以胡氏爲據。例依林氏。實則全襲纂疏成書。雖奉敕纂修。實未纂修也。朝廷可罔。月給可糜。賜予可邀。天下後世詎可欺乎云云。於廣等之敗闕。可爲發其覆矣。其書所採諸說。惟憑胡氏定去取。而不復考論是非。有明二百餘年。雖以經文命題。實以傳文立義。至於元代合題之制。尚考經文之異同。明代則割傳中一字一句。牽連比附。亦謂之合題。使春秋大義。日就榛蕪。皆廣等導其波也。迨我聖祖仁皇帝欽定春秋傳說彙纂。於胡傳谿刻不情。迂闊鮮當之論。始一一駁正。頒布學宮。我皇上又刊除場屋合題之例。以杜穿鑿。筆削微旨。乃灼然復著於天下。廣等舊本。原可覆瓿置之。然一朝取士之制。旣不可不存以備考。且必睹荒途之蒙翳。而後見芟蕪除穢之功。必經歧徑之迷惑。而後知置郵樹表之力。存此一編。俾學者互相參證。益以見前代學術之陋。而聖朝經訓之明也。<br/>
</p></div></body>
</html>