<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十六 傳記類存目二 傳信辨誤錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十六
<!--sf:-->傳記類存目二
</font><h2>
<!--ti:-->傳信辨誤錄 一卷
</h2>
<!--ed:-->浙江吳玉墀家藏本
<p>
<!--no:-->明陳虞岳撰。虞岳泰和人。正統閒輔臣陳循五世孫也。土木之變。循在內閣爲首揆。及景帝欲廢英宗太子。循依違不能匡正。以此爲當世所譏。陳建通紀載其事。虞岳以爲誣衊其祖。乃作此書以辨之。首爲諸名公敍略節略。次爲傳信六條。一曰首定儲宮之策。一曰力沮南遷之議。一曰計退德勝之圍。一曰密運回鑾之略。一曰保護南宮苦忠。一曰請復南遷讜疏。所引諸書。惟力沮南遷一條。弇山堂別集及叢記。載有循名。其五事則皆無確證。次辨誣五條。一曰辨不諍易儲之誤。一曰辨徐有貞餽玉帶之誤。一曰辨請治龔遂榮獄之誤。一曰辨翰林用雜流之誤。一曰辨申明制科之誤。其意與孤兒籲天錄同。亦孝子慈孫不得已之苦心也。<br/>
</p></body>
</html>