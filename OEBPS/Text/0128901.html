<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 史傳三編 五十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->史傳三編 五十六卷
</h2>
<!--ed:-->江西巡撫採進本
<p>
<!--no:-->國朝朱軾撰。軾有周易傳義合訂。已著錄。是編凡名儒傳八卷。名臣傳三十五卷。又續編五卷。循吏傳八卷。成於雍正戊申。時明史尚未成書。故所錄至元而止。明以來傳名儒者。大抵宗宋而祧漢唐。而宋又斷自濓洛以下。軾所爲傳。上起田何伏生申公諸人。不沒其傳經之功。中及董仲舒韓愈諸人。不沒其明道之力。於宋則胡瑗孫復石介劉敞陳襄。雖軌轍稍殊。亦竝見甄錄。絕不存門戶之見。可謂得聖賢之大公。其以遷就利祿。削揚雄馬融。以祖尚元虛。削王弼何晏。以假借經術。削匡衡王安石。亦特爲平允。惟胡寅修怨於生母。王柏披猖恣肆。至删改孔子之聖經。咸預斯列。似爲少濫。據王福畤之虛詞。爲薛收作贊。亦未免失之不考耳。名臣傳所列。凡一百八十人。去取頗爲矜愼。續編所列。又三十九人。其凡例曰。續編者何。擇其次焉者也。或卷帙編次已定。附之於後焉耳。然見爲稍亞而乙之。與失於偶漏而補之。其品第則有閒矣。混而無別。亦稍疎也。循吏傳所列。凡一百二十一人。雖體例謹嚴。而頗未賅備。如何易于之類。表表在人耳目者。多見刊削。其去取之例。亦未明言。殆不可解。要其標舉典型。以示效法。所附論斷。亦皆醇正。固不失爲有裨世教之書矣。前有軾及蔡世遠總序二篇。又三編各有專序一篇。蓋名儒傳爲李淸植所纂。名臣傳爲張江藍鼎元李鍾僑所纂。循吏傳爲張福昶所纂。世遠商搉之。而軾則裁定之云。<br/>
</p></div></body>
</html>