<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 熬波圖 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->熬波圖 一卷
</h2>
<!--ed:-->永樂大典本
<p>
<!--no:-->元陳椿撰。椿天台人。始末未詳。此書乃元統中。椿爲下砂場鹽司。因前提幹舊圖而補成者也。自各團竈座。至起運散鹽。爲圖四十有七。圖各有說。後繫以詩。凡晒灰打滷之方。運薪試運之細。纖悉畢具。亦樓璹耕織圖。曾之謹農器譜之流亞也。序言地有瞿氏唐氏。爲鹽場提幹。又稱提幹諱守仁。而佚其姓。考雲閒舊志。瞿氏實下砂望族。如瞿霆發。瞿震發。瞿電發。瞿時學。瞿時懋。瞿時佐。瞿先知輩。或爲提擧。或爲監稅。幾於世任鹽官。其地有瞿家港。瞿家路。瞿家園諸名。皆其舊迹。然創是圖者不知爲誰。至唐氏則舊志不載。無可考見矣。諸圖繪畫頗工。永樂大典所載。已經傳摹。尚存矩度。惟原闕五圖。世無別本。不可復補。姚廣孝等編輯之時。雖校勘粗疎。不應漏落至此。蓋原本已佚脫也。<br/>
</p></div></body>
</html>