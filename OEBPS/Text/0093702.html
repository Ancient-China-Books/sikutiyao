<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 字學正本 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->字學正本 五卷
</h2>
<!--ed:-->江蘇巡撫採進本
<p>
<!--no:-->國朝李京撰。京字元伯。高陽人。是書凡例。謂以小篆爲本。而正偏旁之不正者。故名正本。凡所根據。多得之周伯琦六書正譌。張有復古編。如復古編崇字下註云。別作崈俗。不知漢郊祀志曰。封崈山。又曰莽遂崈淫鬼神祀。又漢隸字源載韓良碑。亦有崈字。未可云俗。是書能引郊祀志。以證其誤。頗爲近古。又於周伯琦杜撰之證。時爲駁正。亦閒有可採。然如東韻𢦦字。復古編謂隸作戎。而此書乃謂俗作戎。不知泰山都尉孔宙碑。𢦦已作戎。與復古編所云隸作戎合。俗謂之俗字。則考之不審矣。又於周氏書。採摭頗備。而張氏書反多挂漏。卽以東之一韻考之。復古編載豅誤作谾。龓誤作䪊。𨢊誤作䴿。堫誤作䎫。濛誤作靀。襛誤作穠。功誤作㓛。此書均逸不載。亦殊疎略。且誤依中原音韻分部。全乖唐宋之舊法。旣有變古之嫌。而以說文篆體。盡改隸字。或窒礙而不可行。又不免泥古之過。均不可以爲訓者也。<br/>
</p></div></body>
</html>