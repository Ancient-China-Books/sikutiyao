<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 齊乘 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->齊乘 六卷
</h2>
<!--ed:-->浙江范懋柱家天一閣藏本
<p>
<!--no:-->元于欽撰。欽字思容。益都人。歷官兵部侍郞。是書專記三齊輿地。凡分八類。曰沿革。曰分野。曰山川。曰郡邑。曰古蹟。曰亭館。曰風土。曰人物。敍述簡核而淹貫。在元代地志之中。最有古法。其中閒有舛誤者。如宋建隆三年。改濰州置北海軍。以昌邑縣隸之。乾德三年。復陞濰州。又增昌樂隸之。均見宋地理志。而是書獨遺。又壽光爲古紀國。亦不詳及。其他如以華不注爲靡筓山。以臺城爲在濟南東北十三里。顧炎武山東考古錄。皆嘗辨之。然欽本齊人。援據經史。考證見聞。較他地志之但據輿圖。憑空言以論斷者。所得究多。故向來推爲善本。卷首有至元五年蘇天爵序。亦推挹甚至。蓋非溢美矣。<br/>
</p></div></body>
</html>