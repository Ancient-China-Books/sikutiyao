<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 杜陽雜編 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->杜陽雜編 三卷
</h2>
<!--ed:-->兩淮鹽政採進本
<p>
<!--no:-->唐蘇鶚撰。鶚有演義。已著錄。此編所記。上起代宗廣德元年。下盡懿宗咸通十四年。凡十朝之事。皆以三字爲標目。其中述奇技寶物。類涉不經。大抵祖述王嘉之拾遺。郭子橫之洞冥。雖必舉所聞之人以實之。殆亦俗語之爲丹靑也。所稱某物爲某年某國所貢者。如日林大林文單吳明拘弭大軫南昌淛東條支鬼谷河陵兜離。唐書外國傳。皆無此名。諸帝本紀。亦無其事。卽如夫餘國久併於渤海大氏。而云武宗會昌元年。夫餘來貢。罽賓地接葱嶺。漢書唐書。均有明文。而云在西海。尤舛迕之顯然者矣。然鋪陳縟艷。詞賦恆所取材。固小說家之以文采勝者。讀者挹其葩藻。遂亦忘其夸飾。至今沿用。殆以是與。其曰杜陽雜編者。晁公武讀書志。謂鶚居武功之杜陽。蓋因地以名其書云。<br/>
</p></body>
</html>