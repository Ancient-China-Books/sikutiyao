<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 古賦辨體 八卷 外集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->古賦辨體 八卷
<!--ti:-->外集 二卷
</h2>
<!--ed:-->江蘇巡撫採進本
<p>
<!--no:-->元祝堯編。江西通志。載堯上饒人。延祐五年進士。爲江山尹。後遷無錫州同知。廣信府志。載堯字君澤。與此本所題同。惟云官萍郷州同知。與江西通志異。其書自楚詞以下。凡兩漢三國六朝唐宋諸賦。毎朝錄取數篇。以辨其體格。凡八卷。其外集二卷。則擬騷琴操歌等篇。爲賦家流別者也。採摭頗爲賅備。其論司馬相如子虛上林賦。謂問答之體。其源出自卜居漁父。宋玉輩述之。至漢而盛。首尾是文。中閒是賦。世傳旣久。變而又變。其中閒之賦。以鋪張爲靡。而專於詞者。則流爲齊梁唐初之俳體。其首尾之文。以議論爲便。而專於理者。則流爲唐末及宋之文體。於正變源流。亦言之最確。何焯義門讀書記。嘗譏其論潘岳藉田賦。分別賦頌之非。引馬融廣成頌爲證。謂古人賦頌通爲一名。然文體屢變。支派遂分。猶之姓出一源。而氏殊百族。旣云辨體。勢不得合而一之。焯之所言。雖有典據。但追溯本始。知其同出異名可矣。必謂堯強主分別。卽爲杜撰。是亦非通方之論也。<br/>
</p></div></body>
</html>