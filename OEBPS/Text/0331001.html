<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 歐陽修撰集 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->歐陽修撰集 七卷
</h2>
<!--ed:-->編修汪如藻家藏本
<p>
<!--no:-->宋歐陽澈撰。澈字德明。崇仁人。建炎初徒步走行在。伏闕上書。請誅黃潛善汪伯彥。與陳東俱論死。後高宗悔之。追贈祕閣修撰。事蹟具宋史忠義傳。紹興二十六年。吳沆次其詩爲飄然集三卷。併爲作序。至嘉定甲申。會稽胡衍。又取其所上三書。竝序而刻之。釐爲六卷。元季版燬於兵。明永樂丙申。澈十世孫永康縣丞齊。重刊之。金華唐光祖跋。稱其書編爲三卷。詩文事蹟爲四卷。當時陳東所同上之書。亦爲掇拾。無所失墜。竝取附爲一卷。合爲八卷。所稱贊府士莊甫。卽齊字也。而永樂丁酉崇仁知縣王克義序。乃稱齊錄前後奏議次繼飄然集分爲六卷。與光祖跋不同。蓋詞有詳略。實卽一本。萬歷甲寅澈二十世孫鉞。再新其版。吳道南爲序。此本卽從鉞刻傳寫。而闕第八卷陳東之書。然東已有別集單行。可不必附錄於此。今亦仍從此本。定爲七卷焉。<br/>
</p></div></body>
</html>