<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 翠微南征錄 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->翠微南征錄 十一卷
</h2>
<!--ed:-->編修汪如藻家藏本
<p>
<!--no:-->宋華岳撰。岳字子西。貴池以。爲武學生。開禧元年。上書請誅韓𠈁冑蘇師旦。下大理寺鞫治。編管建寧。𠈁冑誅放還。登嘉定武科第一。爲殿前司官。又謀去丞相史彌遠。事覺下臨安獄杖死。其集名南征者。皆其竄建寧時所作。翠微則其別號也。此本卷首用新城王士禎題語曰。宋華岳集十一卷。名翠微南征錄。第一卷開禧元年上皇帝書。請誅韓𠈁冑蘇師旦。語最抗直。餘詩十卷。率麤豪使氣。上𠈁冑詩云。十廟英靈儼如在。漫於宗社作穿窬。及誅𠈁冑函首請和。又有詩云。反漢須知爲晁錯。成秦恐不在於期。皆不肎附和浮議。蓋陳東一流人。如岳詩不以工拙論可也。其特議頗允。士禎又引吳興掌故云。翠微集華廉字仲淸著。不知何據。案岳名著史册。此集亦著錄藝文志。昭灼本無疑。華廉所著翠微集。當別自一人一書。與岳集不得相混。士禎乃錄以存疑。則失於裁斷矣。<br/>
</p></div></body>
</html>