<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部十三
<!--sf:-->書類存目一
</font><h2>
<!--ti:-->書傳通釋 六卷
</h2><p>
<!--no:-->明彭勗撰。勗字祖期。永豐人。永樂乙未進士。官至山東按察司副使。事蹟具明史本傳。其書卷首備列四代譜系圖。及定時成歳七政五辰璿璣玉衡河洛九疇聲音律呂五服九州等圖。編內於蔡傳之下。摘錄諸儒舊說。閒於篇題之後。加以案語。總論一篇。大旨率皆陳因之談。觀其自敍。蓋節錄永樂中書經大全爲之。考陸容菽園雜記。曰正統初南畿提學彭御史勗。嘗以永樂閒纂脩四書五經大全。討論欠精。諸儒之說。有與集注背馳者。當刪正自爲一書。欲繕寫以獻。或以大全序出自御製而止云云。則勗於四書五經大全。均有刪定之本。此特其一種耳。夫大全之繆。在於偏主一家之說。荒棄古來之經義。勗更以其偏主爲未堅。必鋤盡異同而後已。門戸之見。尤爲深固。史稱勗官建寧教授時。疏請春秋祭朱子。蠲其子孫徭役。又剏尊賢堂。祀胡安國蔡沈眞德秀。蓋尊信至深。所以欲盡廢漢唐舊詁云。
</p><br/></div></body></html>