<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 吳郡志 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->吳郡志 五十卷
</h2>
<!--ed:-->兵部侍郞紀昀家藏本
<p>
<!--no:-->宋范成大撰。成大有驂鸞錄。已著錄。是書爲成大末年所作。郡人龔頤滕茂周南相與贊成之。時有求附於籍不得者。會成大歿。乃騰謗。謂不出於成大手。遂寢不行。故至元嘉禾志序謂吳郡志以妄議不得刊也。紹定初。廣德李壽朋始爲鋟版。趙汝談爲之序。以周必大所撰成大墓誌。定是書實所自爲。幷申明龔頤三人者常爲成大蒐訪。故謗有自來。其論乃定。壽朋又以是書止紹興三年。其後諸大建置。如百萬倉。嘉定新邑。許浦水軍。顧逕移屯。皆未及載。復令校官汪泰亨補之。自謂仿褚少孫補史記例。然少孫補史記。雖爲妄陋。猶不混本書。泰亨所續。當時不別署爲續志。遂與本書淆亂。體例殊乖。其書凡分三十九門。徵引浩博。而敍述簡核。爲地志中之善本。刊版久佚。此本猶紹定舊槧。往往於夾註之中。又有夾註。考成大以前。惟姚宏補註戰國策嘗有此例。而不及此書之多。亦可云著書之剏體矣。<br/>
</p></body>
</html>