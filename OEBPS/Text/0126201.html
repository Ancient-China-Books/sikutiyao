<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->史部十三
<!--sf:-->傳記類一
</font><h2>
<!--ti:-->寧海將軍固山貝子功績錄 一卷
</h2><p>
<!--no:-->不著撰人名氏。所記乃惠獻貝子富喇塔平定浙東之事。康熙十三年。耿精忠據福建反。聖祖仁皇帝命富喇塔爲寧海將軍。同大將軍康親王傑書。統兵討之。是年至台州。破賊於黃瑞山。又連破之紫雲山九里寺山。十四年。敗其衆於黃土嶺。賊將曾養性。乘夜遁去。遂復黃巖縣。進取温州。浙東底定。其事具載宗室王公功績表傳及八旗通志中。是書蓋卽台人所編。自十三年四月。耿逆初叛。至十四年八月。賊黨自台州遁還温州。凡所聞見。各舉崖略。隨條紀錄。所述戰功次第。雖不若國史所載。見於奏報者。明晰賅備。而情事之委折。節目之纖悉。土人得諸目擊者。縷舉爲詳。以與本傳相校。亦時有足資參核者焉。書前原有記略一篇。別記貝子温台二郡戰績。又撫嵊事實一篇。紀嵊縣土寇應賊。貝子遣兵討定之事。亦俱不言何人所撰。又平閩功績聞見錄一篇。爲閩人金泳所作。乃記貝子自浙進兵平閩之事。其文亦頗詳悉。謹各仍其舊。附錄於末。以備互稽。惟原本各條下。俱綴以七言絕句。凡九十六首。詞旨淺俚。無足採錄。今並從刊删云。
</p><br/></div></body></html>