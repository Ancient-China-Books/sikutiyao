<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 藍山集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->藍山集 六卷
</h2>
<!--ed:-->永樂大典本
<p>
<!--no:-->明藍仁撰。仁字靜之。崇安人。明史文苑傳。附載陶宗儀傳末。稱元末杜本隱居武夷山。仁與弟智往師之。授以四明任松鄉詩法。遂謝科舉。一意爲詩。後辟武夷書院山長。遷邵武尉不赴。又稱其明初內附。隨例徙臨濠。則必嘗仕張士誠。又集中有甲寅仲冬攝官詩。甲寅爲洪武七年。則放歸又嘗仕宦。特其始末不可考耳。仁詩規摹唐調。而時時流入中晚。蔣易作是集序。稱其和平雅澹。詞意融怡。語不彫鎪。氣無脂粉。出乎性情之正。而有太平之風。惜其不列承明著作。浮湛里閭。傲睨林泉。有達士之襟懷。無騷人之哀怨。卽屢更患難。而心恒裕如。要其所作。皆治世之音也。雖推之稍過。實亦近之。閩中詩派。明一代皆祖十子。而不知仁兄弟爲之開先。遂沒其剏始之功。非公論也。明史藝文志。載仁集六卷。朱彝尊作明詩綜時猶及見之。今外閒絕少傳本。杭世駿言吳焯家有之。<span class="jiazhu">語詳藍澗集條下。</span>然吳氏藏書。今進入書局者。未見此本。其存佚不可知。恐遂湮沒。謹從永樂大典中採掇裒輯。得詩五百餘篇。仍釐爲六卷。以符原目。著之於錄焉。<br/>
</p></div></body>
</html>