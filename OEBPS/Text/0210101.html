<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 聖濟總錄纂要 二十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->聖濟總錄纂要 二十六卷
</h2>
<!--ed:-->浙江巡撫採進本
<p>
<!--no:-->宋政和中奉敕編。國朝程林删定。林字雲來。休寧人。初徽宗御製聖濟經十卷。四十二章。又詔集海內名醫。出御府所藏禁方祕論。纂輯成編。凡二百卷。其書久而佚脫。林購求殘帙。凡得三本。互相補苴。尚闕一百七十三卷至一百七十七卷。不可復見。以其繁重難行。乃撮其旨要。重爲纂輯。門類悉依其舊。所闕小兒方五卷。則倩其友項睿補之。仍冠以徽宗原序。大德四年。集賢學士焦惠校上序。及校刊諸臣銜名。考晁陳二氏書目。但有徽宗聖濟經。不載是書。觀焦惠序。稱始成於政和。重刊於大定。殆汴京破後。隨內府圖籍北行。南渡諸人。未睹其本歟。今未見其原書。然宋代崇尚醫學。搜羅至富。就所採錄古來專門授受之方。尚可以見其大略。其每類冠論一篇。亦皆詞簡而理明。均足以資考訂。原本之末。有神仙服餌三卷。或言烹砂煉石。或言嚼柏咀松。或言吐納淸和。或言斬除三尸。蓋是時道教方興。故有是妄語。林病其荒誕。一概汰除。惟約取其尋常頤養之藥三十餘方。其別擇具有條理。故所錄諸方。多可行用。與膠執古法者異焉。<br/>
</p></div></body>
</html>