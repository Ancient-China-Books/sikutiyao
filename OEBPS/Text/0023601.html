<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 尚書集傳纂疏 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書集傳纂疏 六卷
</h2>
<!--ed:-->兩江總督採進本
<p>
<!--no:-->元陳櫟撰。櫟字壽翁。號定宇。休寧人。宋亡之後。隱居三十八年。至延祐甲寅。年六十三。復出應試。中浙江鄉試。以病不及會試。越二年。上書干執政。不報。遂終於家。年八十有三。事蹟具元史儒學傳。董鼎書傳纂注所稱新安陳氏。卽其人也。是編以疏通蔡傳之意。故命曰疏。以纂輯諸家之說。故命曰纂。又以蔡傳本出朱子指授。故第一卷特標朱子訂正之目。毎條之下。必以朱子之說。冠於諸家之前。閒附己意。則題曰愚謂以別之。考櫟別有書說折衷。成於此書之前。今已散佚。惟其序尚載定宇集中。稱朱子說書。通其可通。不強通其所難通。而蔡氏於難通罕闕焉。宗師說者固多。異之者亦不少。予因訓子。遂掇朱子大旨。及諸家之得經本義者。句釋於下。異同之說。低一字折衷之。則櫟之說書。亦未嘗株守蔡傳。而是書之作。乃於蔡傳有所增補。無所駁正。與其舊說迥殊。自序稱聖朝科舉興行。諸經四書。一是以朱子爲宗。書宗蔡傳。固亦宜然云云。蓋延祐設科以後。功令如斯。故不敢有所出入也。<br/>
</p></div></body>
</html>