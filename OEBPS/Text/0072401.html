<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 論語意原 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論語意原 二卷
</h2>
<!--ed:-->浙江吳玉墀家藏本
<p>
<!--no:-->宋鄭汝諧撰。汝諧有東谷易翼傳。已著錄。是編前有自序。稱二程橫渠楊謝諸公。互相發明。然後論語之義顯。謂諸公有功於論語則可。謂論語之義備見於諸公之書則不可。予於此書。少而誦。長而辨。研精覃思。以求其指歸。旣斷以己說。復附以諸公之說。期歸於當而已。又稱初鐫版於贛於洪。始意欲以誘掖晚學。失之大詳。輒掇其簡要者。復鐫於池陽。則汝諧此書。凡再易稾。亦可謂刻意研求矣。陳振孫書錄解題。載論語意原一卷。不著撰人。宋志因之。似乎尚別有一書。適與同名。然振孫載詩總聞譌爲三卷。亦云不知撰人。及核其解題。則確爲王質之書。疑所載者。卽汝諧此書。偶未考其名也。眞德秀序。稱其學出於伊洛。然所說頗與朱子集註異。如以衞靈公問陳。非不可對。乃有託而行。以子賤爲人。沈厚簡默。非魯多君子。不能取其君子。皆足以備一解。至以使民戰栗。爲魯哀公之語。以見善如不及二節。連下齊景公伯夷叔齊爲一章。則大奇矣。（案錢時四書管見。亦以見善如不及章。與下章聯合爲一。）然綜其大致。則精密者居多。故德秀稱其言雖異於先儒。而未嘗不合義理之正。朱子亦曰贛州所刊論語解。乃是鄭舜舉侍郞者。中閒略看。亦有好處。是朱子亦不以其異己爲嫌矣。<br/>
</p></div></body>
</html>