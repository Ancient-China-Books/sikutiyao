<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 欽定石峯堡紀略 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->欽定石峯堡紀略 二十卷
</h2>
<p>
<!--no:-->乾隆四十九年奉敕撰。初撒拉爾逆回之變。渠魁蘇四十三等。雖全就殲戮。而馬明心餘孽猶多。我皇上天地爲心。兼包並育。不欲盡翦其族類。特命陝甘總督李侍堯。密爲經理。以杜亂萌。務曲導其自新。而陰鋤其怙惡。乃李侍堯籌畫未周。疎於防制。致逆回田五。噓馬見心已燼之燄。詭稱官軍將盡勦新教。恐脅回衆。轉相煽惑。醜黨遂繁。因而據險營巢。伏戎于莽。以乾隆四十九年四月十五日。猝起變於小山。迨田五爲提督剛塔所敗。勢蹙自戕。餘黨張文慶馬四娃等。復乘機嘯聚。與剛塔相拒於馬家堡。剛塔不能仰承指示。預斷其飛走之路。致翻山宵遁。遂蔓延四出。肆其猖獗。賴我皇上魁柄親操。威弧遐指。赫然天斷。易將臨戎。特命兵部尚書福康安爲陝甘總督。統兵進討。復詔大學士阿桂督師策應。摧鋒轉戰。捷書旅來。逆回無路可逃。釜底游魂。羣聚守於石峯堡。石峯堡者。通渭之所屬也。萬山環抱。孤峯雲擧。羊腸鳥道。詰屈僅通。自前代號天險。阿桂福康安等。恭承方略。先列柵樹砦。使聲勢相連。以防衝突。復斷其水道。使困暍難存。生路旣窮。迫而宵潰。是歲七月初五日。焚巢掃穴。並俘致行殿。明正典刑。鯨鯢梟獍。所殲戮幾及萬人。而後淨盡根株。西陲大定。館臣因恭錄諭旨奏章。編次月日。勒爲一編。以昭睿謨之廣遠。臣等鞠𦜕恭讀。而深繹戡定之聖算。蓋秦隴左右。跬步皆山。深巖巨谷。繚繞潛通。雖土著或不得其端緒。而逆回陰鷙狡黠。又其天性。故力足抗則鴟張。勢不敵則鼠竄。藉幽蹊曲徑爲蔽藏。得以出入無常。聚散不定。或方在於此。忽移而在彼。方在於前。忽轉而在後。諸臣用兵之始。但躡其蹤而尾追之。是以左右周章。卒莫得其要領。我皇上坐照如神。通籌全局。先命斷其去路。然後合圍而蹙之。故賊之險阻不足據。賊之詭譎無所施。本欲求爲流寇。以牽制官軍。至是乃窮而負嵎。苟延殘喘。逐一鼓而無噍類。仰見睿鑒無遺。超乎萬古。凡聖諭所預籌。一一炳燭先幾。驗如操券。益信前此之囊括濛氾。底定冉䮾。皆早握萬全之略。非一時偶致也。勒諸册府。洵足垂範千古矣。<br/>
</p></div></body>
</html>