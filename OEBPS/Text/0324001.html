<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 後山集 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->後山集 二十四卷
</h2>
<!--ed:-->副都御史黃登賢家藏本
<p>
<!--no:-->宋陳師道撰。師道字履常。一字無己。彭城人。受業曾鞏之門。又學詩於黃庭堅。元祐初。以蘇軾薦。除棣州教授。後召爲祕書省正字。書蹟具宋史文苑傳。是集爲其門人彭城魏衍所編。前有衍記。稱以甲乙丙稾合而校之。得詩四百六十五篇。分爲六卷。文一百四十篇。分爲十四卷。詩話談叢。則各自爲集云云。徐度却掃編。稱師道吟詩至苦。竄易至多。有不如意則棄稾。世所傳多僞。惟魏衍本爲善是也。此本爲明馬暾所傳。而松江趙鴻烈所重刊。凡詩七百六十五篇。編八卷。文一百七十一篇。編九卷。談叢編四卷。詩話理究長短句各一卷。又非衍之舊本。方回瀛奎律髓。稱謝克家所傳。有後山外集。或後人合併重編歟。其五言古詩。出入郊島之閒。意所孤詣。殆不可攀。而生硬之處。則未脫江西之習。七言古詩。頗學韓愈。亦閒似黃庭堅。而頗傷謇直。篇什不多。自知非所長也。五言律詩。佳處往往逼杜甫。而閒失之僻澀。七言律詩。風骨磊落。而閒失之太快太盡。五七言絕句。純爲杜甫遺興之格。未合中聲。長短句亦自爲別調。不甚當行。大抵詞不如詩。詩則絕句不如古詩。古詩不如律詩。律詩則七言不如五言。方回論詩。以杜甫爲一祖。黃庭堅陳與義及師道爲三宗。推之未免太過。馮班諸人。肆意詆排。王士禎至指爲鈍根。要亦門戶之私。非篤論也。其古文在當日殊不擅名。然簡嚴密栗。實不在李翺孫樵下。殆爲歐蘇曾王盛名所掩。故世不甚推。棄短取長。固不失爲北宋巨手也。<br/>
</p></div></body>
</html>