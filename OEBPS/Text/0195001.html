<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 千秋金鑑錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->千秋金鑑錄 一卷
</h2>
<!--ed:-->江蘇周厚堉家藏本
<p>
<!--no:-->舊本題唐張九齡撰。案王士禎皇華紀聞曰隆慶閒曲江刻張文獻千秋金鑑錄一卷。又僞撰序表。平湖陸世楷爲南雄守。著論辨之。此等謬僞。凡略識之無者。亦不肯爲。而粤中新刻曲江文集。竟收入。故孝山謂急應火其書。碎其版云云。今此書序中。所謂非吾子孫。不得記錄。非人而傳。必遭刊憲。學則素衣之人爲上達。不學則赭衣之人爲白士。此錄一千年後。方許流布諸語。皆與世楷所指駁者合。士禎又言。別有金鑑錄一册。乃嘉靖閒文獻裔孫張希祖所撰。康熙甲辰。曲江令凌作聖重刊。士禎所摘謬妄不經之處。如安祿山爲野猪之精。史思明爲翮鳥之精。楊貴妃爲白鷴之精。又立子旦爲相王。武后太子先爲中宗皇后廢之。又名哲宗。又蜀州司戶楊元琬女。爲上子壽王妃。今上寵之。賜名楊貴妃。又宮室未委肅宗也諸語。今亦皆在錄中。則兩本亦大概略同也。末二章預作讖語。言及狄青諸人。尤爲妖妄。蓋粗識字義。而不通文理者所爲。本不足存。以其出於九齡之子孫。恐惑流俗。故存而闢之。俾無熒衆聽焉。<br/>
</p></div></body>
</html>