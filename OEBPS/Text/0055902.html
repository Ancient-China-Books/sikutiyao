<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋師說 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋師說 三卷
</h2>
<!--ed:-->兩江總督採進本
<p>
<!--no:-->元趙汸撰。汸常師九江黃澤。其初一再登門。得六經疑義十餘條以歸。已復往留二載。得口授六十四卦大義。與學春秋之要。故題曰師說。明不忘所自也。汸作左傳補注。序曰。黃先生論春秋學。以左丘明杜元凱爲主。又作澤行狀。述澤之言曰。說春秋須先識聖人之氣象。則一切刻削煩碎之說。自然退聽。又稱嘗考古今禮俗之不同。爲文十餘通。以見虛辭說經之無益。蓋其學有原本。而其論則持以和平。多深得聖人之旨。汸本其意。類爲十一篇。其門人金居敬。又集澤思古十吟。與吳澂二序。及行狀。附錄於後。行狀載澤說春秋之書。有元年春王正月辨。筆削本旨。諸侯取女立子通考。魯隱不書卽位義。殷周諸侯禘祫考。周廟太廟單祭合食說。作丘甲辨。春秋指要。蓋卽所謂爲文十餘通者。朱彝尊經義考。又載有三傳義例考。今皆不傳。惟賴汸此書。尚可識黃氏之宗旨。是亦讀孫覺之書。得見胡瑗之義者矣。<br/>
</p></body>
</html>