<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 續博物志 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->續博物志 十卷
</h2>
<!--ed:-->江蘇巡撫採進本
<p>
<!--no:-->舊本題晉李石撰。然第二卷稱今上。於前朝作鎮睢陽。洎開國號大宋。是宋太祖時人矣。而又稱曾公亮得龍之脊。王安石得龍之睛。全摭陸佃埤雅之說。又引子華子。陳正敏遯齋閒覽。曾慥集仙傳。均南北宋閒之書。則併非北宋初人。別本末有其門人迪功郎眉山簿黃宗泰跋。稱爲方舟先生。方舟爲宋李石之號。所作詩如例。已著錄經部中。則稱晉李石誤也。然石爲紹興乾道閒人。亦不應稱太祖爲今上。殆亦剽掇說部以爲之。仍其舊文。未及削改歟。其書以補張華所未備。惟華書首地理。此首天象。體例小異。其餘雖不分門目。然大致略同。故自序謂次第仿華說。一事續一事。然龜巢蓮葉一條。與華說複出。竟不及檢。又王士禎香祖筆記。摘其旣云劉亮合仙丹得白蝙蝠服之立死。又云陳子眞得蝙蝠大如鴉。食之一夕大泄而死。乃更云丹水石穴。蝙蝠百歲者倒懸。得而服之。使人神仙。自相矛盾。又摘其以文帝使掌故歐陽生受伏生尚書。以伏生墓爲在漯水。以磻溪爲在汲郡。皆附會舛誤。特以宋人舊笈。軼聞瑣語。閒有存焉。姑錄以備參考云爾。<br/>
</p></div></body>
</html>