<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 詩地埋考 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩地埋考 六卷
</h2>
<!--ed:-->通行本
<p>
<!--no:-->宋王應麟撰。其書全錄鄭氏詩譜。又旁采爾雅說文地志水經。以及先儒之言。凡渉於詩中地名者。薈萃成編。然皆採錄遺文。案而不斷。故得失往往竝存。如小雅六月之四章。玁狁匪茹。整居焦穫。侵鎬及方。至于涇陽。其五章曰。薄伐玁狁。至于太原。其地於周爲西北。鎬方在涇陽外。焦穫又在其外。而太原更在焦穫之外。故劉向疏稱千里之鎬。猶以爲遠。孔穎達乃引郭璞爾雅註。池陽之瓠中以釋焦穫。考漢書池陽屬左馮翊。而涇陽屬安定。不應先至焦穫。乃至涇陽。又以太原爲晉陽。是儼狁西來。周師東出。尤乖地理之實。殊失訂正。又大雅韓奕首章曰。奕奕梁山。其六章曰。溥彼韓城。燕師所完。應麟引漢志夏陽之梁山。通典同州韓成縣古韓國。以存舊說。引王肅燕北燕國。及涿郡方城縣有韓侯城。以備參考。不知漢王符潛夫論曰。昔周宣王時有韓。其國近燕。後遷居海中。水經注亦曰。高梁水首受㶟水于戻陵堰。水北有梁山。是王肅之說。確有明證。應麟兼持兩端。亦失斷制。然如騶虞。毛傳云仁獸。賈誼新書。則曰騶者天子之囿。俟我于著。毛傳云門屏之閒曰著。漢志則以爲濟南著縣。滮池北流。毛傳云彪流貌。水經注。則有滮池水。十道志亦名聖女泉。兼采異聞。亦資考證。他如二子乘舟。引左傳盜待于莘之說。秦穆三良。引括地志冢在雍縣之文。皆經無明文。而因專以存其人。亦徴引該洽。固說詩者所宜考也。<br/>
</p></div></body>
</html>