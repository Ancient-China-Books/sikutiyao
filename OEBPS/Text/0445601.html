<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 珂雪詞 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->珂雪詞 二卷
</h2>
<!--ed:-->山東巡撫採進本
<p>
<!--no:-->國朝曹貞吉撰。貞吉有珂雪詩。已著錄。是編則其詩餘也。上卷凡一百三十四首。下卷凡一百五首。其總目所載補遺。尚有卜算子。浪淘沙。木蘭花。春草碧。滿江紅。百字令。木蘭花慢。臺城路等八調。而皆有錄無書。殆以附在卷末。裝緝者偶佚之歟。其詞大抵風華掩映。寄託遙深。古調之中。緯以新意。不必模周範柳。學歩邯鄲。而自不失爲雅製。蓋其天分。於是事獨近也。陳維崧集。有貞吉詠物詞序云。吟成十首。事足千秋。趙明誠金石之錄。遜此華文。郭宏農山海之篇。慚斯麗製。雖友朋推挹之詞。不無溢量。要在近代詞家。亦卓然一作手矣。舊本毎調之末。必列王士禎。彭孫遹。張潮。李良年。曹勳。陳維崧等評語。實沿明季文社陋習。最可厭憎。今悉刪除。以淸耳目。且以見文之工與不工。原所共見。傳與不傳。在所自爲。名流之序跋批點。不過木蘭之櫝。日久論定。其妍醜不由於此。庶假借聲譽者。曉然知標榜之無庸焉。<br/>
</p></div></body>
</html>