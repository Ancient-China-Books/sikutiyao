<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 淳化祕閣法帖考正 十二考</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->淳化祕閣法帖考正 十二考
</h2>
<!--ed:-->兩江總督採進本
<p>
<!--no:-->國朝王澍撰。澍有禹貢譜。已著錄。初。宋元祐中。米芾作法帖題跋。以辨別眞僞。然芾精於賞鑒。特據其筆迹。以意斷之而已。雖錙銖不爽。究未能確指其所以然也。大觀中。黃伯思作法帖刊誤。始援據史籍。訂其舛迕。徵實有據。昭昭然白黑分矣。明嘉靖中。上海顧從義。更細勘其字畫曲折。如姜夔校蘭亭序之例。國朝何焯。更摭姜夔絳帖平。增註其上。而徐葆光又雜採諸書附益之。於是閣帖之得失異同。漸以明備。澍作是編。復研究諸說。衡其當否。兼米黃顧三家之意而用之。以史傳正譌誤。以筆蹟辨依託。而行款標目。以及釋文之類。亦一一考核。仍依法帖原目。分爲十卷。又別爲古今法帖考一卷。溯閣帖之緣起。及諸帖之沿流。而作者又自以所得筆法一卷。併附其後。雖其考正鑒別。析疑辨譌。不足窺欽定釋文之萬一。而大輅之造。肇自椎輪。泰山之高。不辭土壤。如是編者。固亦不妨旁資參證爾。<br/>
</p></div></body>
</html>