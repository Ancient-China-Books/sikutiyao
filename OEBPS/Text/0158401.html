<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十 地理類存目三 杭志三詰三誤辨 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十
<!--sf:-->地理類存目三
</font><h2>
<!--ti:-->杭志三詰三誤辨 一卷
</h2>
<!--ed:-->浙江巡撫採進本
<p>
<!--no:-->國朝毛奇齡撰。奇齡有仲氏易。已著錄。是編因杭州舊志。稱今地本皆江水。由隋唐來。人力畚築而成。因爲此辨。三詰者。一詰秦定會稽郡。有海鹽餘杭錢塘富春四縣。何以錢塘獨無地。二詰西部都尉爲重鎭。何以僻處隱靈山中。三詰由富春以至海寧。無不兩岸平地。緣江如綫。何以上一折甫接吳山。忽西翻靈隱。下一折不走龕赭。忽北越臨平。三誤者。一由劉道眞錢塘記。誤讀漢書西部都尉治武林山。武林水所出。東入海之文。不以西部都尉治爲句。而以治武林山爲句。二由不考劉昭註郡國志。已駁秦始皇由餘杭渡江之說。而仍襲其誤。三由江水東合臨浦。而劉氏誤以臨浦爲臨湖。又誤以臨湖爲臨平湖。又附載宋之問靈隱寺詩。吳越王鐵幢浦二條。以爲不足辨者。不在所詰所辨之數焉。<br/>
</p></div></body>
</html>