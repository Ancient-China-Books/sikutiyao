<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 經典稽疑 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->經典稽疑 二卷
</h2>
<!--ed:-->江蘇巡撫採進本
<p>
<!--no:-->明陳耀文撰。耀文字晦伯。確山人。萬歷庚戌進士。官至接察司副使。此書取漢唐以來說經之異於宋儒者。分條輯載。上卷爲四書。下卷爲易書詩春秋禮記周禮。先儒專門之學。各有師承。非同臆說。耀文欲存諸經古訓。但當採鄭王賈孔遺言。不應雜以明人議論。又如宰予畫寢。但取七經小傳寢爲內寢之說。而不引資暇集所載梁武帝繪畫寢室一條。竊比老彭。但取經典釋文所引鄭云老老耼彭彭祖之說。而不引禮記疏文選註所載鄭註老耼周之太史彭彭咸也一條。乾元亨利貞。但取子夏傳始通和正之說。而不引義海撮要所載梁武帝義。始爲元遂爲亨益爲利不私爲貞一條。此類頗多。亦傷漏略。又如周禮。備載宋元諸儒攻駁之語。則徒啓紛紛。孟子備載筆談所紀王聖美因何却見梁惠王之言。則更涉諧謔。蓋耀文因當時帖括之士。墨守方隅。稍爲裒集異同。以存古義。而不必一一悉從其朔。故所採亦未盡精純。然嘉隆之閒。心學盛而經學衰。耀文獨能遠討遐搜。潛心訓詁。亦可云空谷之足音矣。<br/>
</p></body>
</html>