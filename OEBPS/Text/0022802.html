<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->經部十一
<!--sf:-->書類一
</font><h2>
<!--ti:-->書集傳 六卷
</h2><p>
<!--no:-->宋蔡沈撰。沈字仲默。號九峯。建陽人。元定之子也。事蹟附載宋史元定傳。慶元己未。朱子屬沈作書傳。至嘉定己巳書成。（案此據自序年月。眞德秀作沈墓誌。稱數十年然後克成。蓋誤衍一數字。）淳祐中其子杭表進於朝。稱集傳六卷。小序一卷。朱熹問答一卷。繕寫成十二冊。其問答一卷久佚。董鼎書傳纂注。稱淳祐經進本。錄朱子與蔡仲默帖及語錄數段。今各類入綱領輯錄內。是其文猶散見於鼎書中。其條目則不復可考。小序一卷。沈亦逐條辨駁。如朱子之攻詩序。今其文猶存。而書肆本皆削去不刊。考朱升尚書旁注。稱古文書序。自爲一篇。孔注移之。各冠篇首。蔡氏刪之。而置於後。以存其舊。蓋朱子所授之旨。（案陳振孫書錄解題。載朱子書古經四卷。序一卷。則此本乃朱子所定。先有成書。升以爲所授之旨。盡偶未考。）是元末明初刊本。尚連小序。然宋史藝文志所著錄者。亦止六卷。則似自宋以來。卽惟以集傳單行矣。元何異孫十一經問對。稱吉州所刊蔡傳。仍以書序。置之各篇。初不害其爲蔡傳。蓋一家之版本。非通例也。沈序稱二典三謨。經朱子點定。然董鼎纂注於正月朔旦條下。注曰朱子親集書傳自孔序止此。其他大義。悉口授蔡氏。併親稿百餘段。俾足成之。則大禹謨猶未全竣。序所云二典三謨。特約舉之辭。鼎又引陳櫟之言曰。（案櫟此條不載所作書傳纂疏中。蓋其書傳折衷之文也。）朱子訂傳原本。有曰正月。次年正月也。神宗。說者以爲舜祖顓頊而宗堯。因以神宗爲堯廟。未知是否。如帝之初等。蓋未嘗質言爲堯廟。今本云云。其朱子後自改乎。抑蔡氏所改乎。則序所謂朱子點定者。亦不兔有所竄易。故宋末黃景昌等。各有正誤辨疑之作。陳櫟董鼎金履祥。皆篤信朱子之學者。而櫟作書傳折衷。鼎作書傳纂注。履祥作尚書表注。齗齗有辭。明洪武中。修書傳會選。改定至六十六條。國朝欽定書經傳說彙纂。亦多所考訂釐正。蓋在朱子之說尚書。主於通所可通。而闕其所不可通。見於語錄首。不啻再三。而沈於殷盤周詰。一一必求其解。其不能無憾也固宜。然其疏通證明。較爲簡易。且淵源有自。大體終醇。元與古注疏並立學官。（見元史選舉志。）而人置注疏。肄此書。明與夏僎解並立學官。（見楊愼丹鉛錄。）而人亦置僎解。肄此書。固有由矣。
</p><br/></div></body></html>