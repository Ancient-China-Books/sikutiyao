<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四 編年類存目 通鑑綱目前編 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四
<!--sf:-->編年類存目
</font><h2>
<!--ti:-->通鑑綱目前編 三卷
</h2>
<!--ed:-->江蘇巡撫採進本
<p>
<!--no:-->明許誥撰。誥自號函谷山人。靈寶人。吏部尚書進之子。文淵閣太學士讚之兄。兵部尚書論之弟。宏治己未進士。官至南京戶部尚書。諡莊敏。事蹟附見明史許進傳。是書以司馬光通鑑。朱子綱目。皆不直接春秋。中閒闕七十餘年之事。金履祥通鑑前編。書法又多舛迕。乃重輯是編。以訂譌補闕。其中如辨宋昭公非周元孫。魏文侯未弑晉幽公。趙鞍趙無卹之卒歲。史記竝誤。亦小有考證。而摹仿春秋過甚。拘文牽義。往往畫虎不成。又或生例於春秋之外。如春秋書衞侯燬滅邢。說者謂惡其滅同姓。又或以爲因下衞侯燬卒之文而譌。已非成例。而誥於楚子章滅陳書名。於越句踐滅吳併削爵。史記越世家。越致貢於周。周元王使人賜句踐胙。命爲伯。所謂伯者。蓋爲方伯。非由子爵晉爲伯爵也。誥乃自是俱書越伯。至於春秋無事必書時。例也。於春特書王正月。明正朔也。誥於無事之年。旣不備書。又不書王正月。必於年下別標一春字。自序謂行夏時。重歲首也。亦不善於學步矣。<br/>
</p></div></body>
</html>