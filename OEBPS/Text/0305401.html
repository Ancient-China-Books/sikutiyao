<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->元眞子 一卷
<!--st:-->天隱子 一卷
</h2><font size="-1">坿</font><p>
<!--no:-->元眞子。唐張志和撰。志和字子同。婺州人。初名龜齡。肅宗時以明經擢第。待詔翰林。坐事貶南浦尉。後遇赦還。放浪江湖以終。自號曰煙波釣徒。又號曰元眞子。事蹟具新唐書隱逸傳。沈汾續仙傳。載其行事甚怪。大抵好事者附會之。實則恬退自全之士而已。其書據書錄解題。稱本十二卷。陳振孫時存三卷。已非完帙。此本僅存三篇。一曰碧虛。二曰鷲鷺。三曰濤之靈。併爲一卷。與振孫所言又異。或當時之本。以一篇爲一卷歟。其言略似抱朴子外篇。但文采不及其藻麗耳。天隱子亦唐人撰。不知其姓名。前有司馬承禎序。則元宗時人。晁公武陳振孫。皆疑爲承禎所託名。然承禎自有坐忘論。已自著名。又何必託名爲此書也。書凡八篇。一曰神仙。二曰易簡。三曰漸門。四曰齋戒。五曰安處。六曰存想。七曰坐忘。八曰神解。讀書志稱一本。有三宮法附於後。此本無之。殆傳寫佚脫矣。書寥寥僅兩三紙。不能自成卷帙。今以與元眞子同時。卽附之元眞子後。俾從其類焉。
</p><br/></div></body></html>