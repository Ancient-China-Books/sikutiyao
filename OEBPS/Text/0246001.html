<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 人物志 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->人物志 三卷
</h2>
<!--ed:-->副都御史黃登賢家藏本
<p>
<!--no:-->魏劉邵撰。邵字孔才。邯鄲人。黃初中官散騎常侍。正始中賜爵關內侯。事蹟具三國志本傳。別本或作劉劭。或作劉邵。此書末有宋庠跋云。據今官書魏志作勉劭之劭。從力。他本或從邑者。晉邑之名。案字書此二訓外。別無他釋。然俱不協孔才之義。說文則爲邵。音同上。但召旁從目耳。訓高也。李舟切韻。訓美也。高美又與孔才義符。揚子法言曰。周公之才之邵是也。所辨精核。今從之。其註爲劉昞所作。昞字延明。燉煌人。舊本名上結銜。題涼儒林祭酒。蓋李暠時嘗授是官。然十六國春秋稱沮渠蒙遜平酒泉。授昞祕書郞。專管注記。魏太武時。又授樂平從事中郞。則昞歷事三主。惟署涼官者誤矣。邵書凡十二篇。首尾完具。晁公武讀書志作十六篇。疑傳寫之誤。其書主於論辨人才。以外見之符。驗內藏之器。分別流品。研析疑似。故隋志以下。皆著錄於名家。然所言究悉物情。而精覈近理。視尹文之說。兼陳黃老申韓。公孫龍之說。惟析堅白同異者。迥乎不同。蓋其學雖近乎名家。其理則弗乖於儒者也。昞註不涉訓詁。惟疏通大意。而文詞簡古。猶有魏晉之遺。漢魏叢書所載。惟每篇之首。存其解題十六字。且以卷首阮逸之序。譌題晉人。殊爲疏舛。此本爲萬曆甲申河閒劉用霖所刊。蓋用隆慶壬申鄭旻舊版而修之。猶古本云。<br/>
</p></body>
</html>