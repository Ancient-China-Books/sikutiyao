<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 閒居叢稾 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->閒居叢稾 二十六卷
</h2>
<!--ed:-->江蘇巡撫採進本
<p>
<!--no:-->元蒲道源撰。道源字得之。號順齋。世居眉州之靑神。徙居興元。初爲郡學正。罷歸。皇慶中徵爲國史院編修官。進國子博士。年六十矣。越歲復引疾去。後十年召爲陝西儒學提舉不就。迹其生平。恬於仕宦。大抵閒居之日爲多。故其子機。裒輯遺文。題曰閒居叢稾。凡詩賦八卷。雜文樂府十八卷。詩文俱平實顯易。不尚華藻。黃溍爲之序。稱國家統一海宇。士俗醇美。一時鴻生碩儒。所爲文皆雄深渾厚。而無靡麗之習。承平滋久。風流未墜。皇慶延祐閒。公以性理之學。施於臺閣之文。譬如良金美玉。不假鍛鍊琱琢。而光耀自不可掩云云。亦言其文之眞樸也。蓋元大德以後。亦如明宣德正統以後。其文大抵雍容不迫。淺顯不支。雖流弊所滋。庸沓在所不免。而不謂之盛時則不可。顧嗣立元詩選引溍此文。謂當時風尚如此。可以觀世運焉。斯言允矣。<br/>
</p></body>
</html>