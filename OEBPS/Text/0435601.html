<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 中山詩話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->中山詩話 一卷
</h2>
<!--ed:-->江蘇巡撫採進本
<p>
<!--no:-->宋劉攽撰。攽有文選類林。已著錄。當煕寧元祐之閒。攽兄弟以博洽名一世。而吟咏則不甚著。惟此論詩之語獨傳。宋人所引多稱劉貢父詩話。此本名曰中山。疑本無標目。後人用其郡望追題。以別於他家詩話也。花蕊夫人宮詞本一百首。攽稱僅見三十餘篇。疑王安國初傳之時。或好事者有所摘鈔。攽未見其全本也。其論李商隱錦瑟詩。以爲令狐楚靑衣之名。頗爲影撰。其論赫連勃勃蒸土一條。亦不確當。不但解杜甫詩功曹非復漢蕭何句。考之未審。爲晁公武所糾。至開卷第二條所引劉子儀詩。誤以論語師也辟爲師也達。漫無駁正。亦不可解。所載嘲謔之詞。尤爲宂雜。攽好詼諧。嘗坐是爲馬默所彈。殆性之所近。不覺濫收歟。北宋詩話。惟歐陽修司馬光及攽三家。號爲最古。此編較歐陽司馬二家。雖似不及。然攽在元祐諸人之中學問最有根柢。其考證論議。可取者多。究非江湖末派。鉤棘字句。以空談說詩者比也。<br/>
</p></body>
</html>