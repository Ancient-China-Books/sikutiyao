<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 湖山集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->湖山集 十卷
</h2>
<!--ed:-->永樂大典本
<p>
<!--no:-->宋吳芾撰。芾字明可。自號湖山居士。台州仙居人。紹興二年進士。官至禮部侍郞。歷知數郡。以龍圖閣直學士致仕。事蹟具宋史本傳。芾爲秘書正字時。以不附秦檜劾罷。後金師臨江。芾建言有進無退。請高宗駐蹕建康。以繫中原之望。其領郡亦多惠政。蓋非徒以文藝擅長者。然其詩才甚富。往往瀾翻泉涌。出奇無窮。雖閒或失之流易。要異乎麤率頹唐。如輓元帥宗澤諸篇。尤排奡縱橫。自成一格。據集中自述。芾生甲申歲。崇當寧三年。建炎初尚未及三十。而筆力已挺健如此。其後退閒者十有餘年。年幾八十。乃漸趨平淡。和陶諸詩。當作於其時。亦殊見閒適淸曠之致。集中有寄朱元晦一詩曰。夫子於此道。妙處固已臻。尚欲傳後學。使聞所不聞。顧我景慕久。願見亦良勤。是其末年。亦頗欲附託於講學。然其詩吐屬高雅。究非有韻語錄之比也。周必大集。有芾湖山集序。稱集二十五卷。長短句三卷。別集一卷。奏議八卷。而宋史藝文志。則稱湖山集四十三卷。又別集一卷。和陶詩三卷。附錄三卷。當塗小集八卷。本傳又稱表奏五卷。詩文三十卷。所載卷目。殊牴牾不合。原本亡佚。無從核定。今據永樂大典。散見各韻者。採輯編訂。釐爲十卷。以和陶詩併入。而仍取必大原序冠之。史稱芾爲文豪健俊整。是其雜著。亦必可觀。惜永樂大典中已經闕佚。僅得表一首。序一首。附之末卷。以略存其概云。<br/>
</p></div></body>
</html>