<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部二十五
<!--sf:-->譜錄類附錄
</font><h2>
<!--ti:-->雲林石譜 三卷
</h2><p>
<!--no:-->宋杜綰撰。綰字季揚。號雲林居士。山陰人。宰相衍之孫也。是書彙載石品。凡一百一十有六。各具出產之地。採取之法。詳其形狀色澤。而第其高下。然如端溪之類。兼及硯材。浮光之類。兼及器用之材。不但譜假山淸玩也。前有紹興癸醜闕裏孔傳序。。傳卽續白居易六帖者。序中稱綰爲杜甫之裔。因引甫詩水落魚龍夜句。謂長沙湘鄉之山。魚龍化而爲石。甫因形容於詩。綰作是譜。爲能紹其家風。考甫此句。見於秦州雜詩。乃由陝赴蜀之時。何由得至楚地。且甫之詩意。本非詠石。殊附會無理。末附宣和石譜。皆記艮岳諸石。有名無說。不知誰作。又附漁陽公石譜。皆載嗜石故事。亦不知漁陽公爲誰。其中列周公謹元遺山諸名。則必非綰書。蓋明周履靖刻是書時所竄入也。今惟錄綰書。以資考證。而所附二譜。悉削而不載。又毛晉嘗刻是書。併爲一卷。又佚去孔傳之序。而文句則無大異同。今亦不別著錄焉。
<!--no:--></p><br/><blockquote>案宋以後書。多出於古來門目之外。如此譜所品諸石。旣非器用。又非珍寶。且自然而成。亦竝非技藝。豈但四庫中無可繁屬。卽譜錄一門。亦無類可從。亦以器物之材。附之器物之末焉。
</blockquote><br/></div></body></html>