<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十八
<!--sf:-->樂類
</font><h2>
<!--ti:-->竟山樂錄 四卷
</h2><p>
<!--no:-->國朝毛奇齡撰。是書據明寧王權唐樂笛色譜爲準。以四乙上尺工凡六字。循環成七調。如四爲領調。則乙爲變宮。上爲商。尺爲角。工爲徵。凡爲變徵。六爲羽。又除羽無淸聲。置乙凡二字不用。復從六而推。高四爲宮淸。高上爲商淸。高尺爲角淸。高工爲徵淸。合之宮爲九聲。蓋蕭笛色字譜。及金元曲調。其動盪曲折。總不出此九聲之環轉。伶官遞相授受。稱爲唐樂之遺法。奇齡遂據以解五音十二律。還相爲宮。以攻司馬遷律書。蔡元定律呂新書之說。欲舉古來所謂三分損益。隔八相生者。一切廢之。併伶州鳩所對。亦斥爲妄言。夫寧王笛色譜。果否爲唐人之舊。未可知也。卽眞出唐人。而唐之雅樂。固未聞能與三代比。乃執其優伶賸譜。以定天地之元音。舉漢氏以來。諸儒授受。去古未遠者。悉指爲謬。揆以事理。似乎未然。惟寧王譜今已不傳。存錄是編。俾唐以來教坊舊調。金以來院本遺音。猶有考焉。亦技藝之一種也。是書本奇齡作。而託於其父鏡所傳。故題曰竟山樂錄。竟山者鏡之字也。末一卷爲采衣堂論樂淺說十四條。稱出自其兄仁和教諭萬齡。而詞氣亦宛似奇齡。無可佐證。亦姑妄聽之焉。
</p><br/></div></body></html>