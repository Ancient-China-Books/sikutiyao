<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->山海經 十八卷
</h2><p>
<!--no:-->晉郭璞註。卷首有劉秀校上奏。稱爲伯益所作。案山海經之名。始見史記大宛傳。司馬遷但云。禹本紀山海經所有怪物。余不敢言。而未言爲何人所作。列子稱大禹行而見之。伯益知而名之。夷堅聞而志之。似乎卽指此書。而不言其名山海經。王充論衡別通篇曰。禹主行水。益主記異物。海外山表。無所不至。以所見聞。作山海經。趙煜吳越春秋。所說亦同。惟隋書經籍志云。蕭何得秦圖書。後又得山海經。相傳夏禹所記。其文稍異。然似皆因列子之說。推而衍之。觀書中載夏后啓周文王及秦漢長沙象郡餘暨下嶲諸地名。斷不作於三代以上。殆周秦閒人所述。而後來好異者又附益之歟。觀楚詞天問。多與相符。使古無是言。屈原何由杜撰。朱子楚詞辨證。謂其反因天問而作。似乎不然。至王應麟王會補傳。引朱子之言。謂山海經記諸異物飛走之類。多云東向。或曰東首。疑本因圖畫而述之。古有此學。如九歌天問。皆其類云云。則得其實矣。郭璞註是書。見於晉書本傳。隋唐二志。皆云二十三卷。今本乃少五卷。疑後人併其卷帙。以就劉秀奏中一十八篇之數。非闕佚也。隋唐志又有郭璞山海經圖讚二卷。今其讚猶載璞集中。其圖則宋志已不著錄。知久佚矣。舊本所載劉秀奏中。稱其書凡十八篇。與漢志稱十三篇者不合。七略卽秀所定。不應自相牴牾。疑其贗託。然璞序已引其文。相傳旣久。今仍併錄焉。書中序述山水。多參以神怪。故道藏收入太元部競字號中。究其本旨。實非黃老之言。然道里山川。率難考據。案以耳目所及。百不一眞。諸家竝以爲地理書之冠。亦爲未允。核實定名。實則小說之最古者爾。
</p><br/></div></body></html>