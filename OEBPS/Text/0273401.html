<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十二 雜家類存目九 閨範 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十二
<!--sf:-->雜家類存目九
</font><h2>
<!--ti:-->閨範 四卷
</h2>
<!--ed:-->浙江巡撫採進本
<p>
<!--no:-->明呂坤撰。坤有四禮疑。已著錄。此編乃其爲山西按察使時所作。前一卷爲嘉言。皆採六經及女誡女訓諸文爲之訓釋。後三卷爲善行。分女子婦人母道各一卷。敍其本事。而繪圖上方。並附以贊。文頗淺近。取易通俗也。當時嘗傳入禁中。神宗以賜鄭貴妃。妃重刻之。後妖書案起。遂以是書爲口實。朱國楨湧幢小品曰。呂新吾司寇廉察山西。纂閨範一書。焦弱侯以使事至。呂索序刊行。弱侯亦取數部入京。鄭貴妃之姪國泰。乞取添入后妃一門。而貴妃與焉。衆大譁。謂鄭氏著書。弱侯交結爲序。將有他志云云。所紀與史小異。然國楨與焦竑爲友。目睹刊本。所記似得其眞。此本無鄭貴妃序。當爲坤之原本也。<br/>
</p></div></body>
</html>