<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四 儒家類四 思辨錄輯要 三十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四
<!--sf:-->儒家類四
</font><h2>
<!--ti:-->思辨錄輯要 三十五卷
</h2>
<!--ed:-->江蘇巡撫採進本
<p>
<!--no:-->國朝陸世儀撰。世儀字道成。號桴亭。太倉人。江南通志。列之儒林傳中。是書乃其剳記師友問答。及平生聞見而成。儀封張伯行。爲汰其繁宂。分類編次。故題曰輯要。明非世儀之完本也。凡分小學大學立志居敬格致誠正修齊治平道人道諸儒異學經子史籍十四門。世儀之學。主於敦守禮法。不虛談誠敬之旨。主於施行實政。不空爲心性之功。於近代講學諸家。最爲篤實。故其言曰。天下無講學之人。此世道之衰。天下皆講學之人。亦世道之衰。嘉隆之閒。書院徧天下。呼朋引類。動輒千人。附影逐聲。廢時失事。甚有借以行其私者。此所謂處士橫議也。又曰。今所當學者。正不止六藝。如天文地理河渠兵法之類。皆切於用世。不可不講。俗儒不知內聖外王之學。徒高談性命。無補於世。所以來迂拙之誚也。其言皆深切著明。足砭虛僑之弊。雖其中如修齊類中。必欲行區田。治平類中。必欲行井田封建。不免有迂闊之失。而大端旣切於日用。不失爲有裨之言。惟伯行意主貪多。往往榛楛勿翦。甚至如頭容直一條。王周臣書屋警語一條之類。前後重出。亦失於刊除。儻擷採英華。汰其支蔓。則彌爲精善矣。<br/>
</p></div></body>
</html>