<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 亦玉堂稾 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->亦玉堂稾 十卷
</h2>
<!--ed:-->浙江巡撫採進本
<p>
<!--no:-->明沈鯉撰。鯉有文雅社約。已著錄。鯉常輯其詩文。爲亦玉堂稾十卷。續稾八卷。明末版燬不存。王士禎古夫于亭雜錄。載其家有鯉正續兩集。三復其文。歎其經術湛深。議論正大。然士禎沒後。池北書庫所藏。散佚皆盡。今亦未見其本。此本乃康熙庚午。劉榛裒輯殘闕所重刊。集中有文無詩。蓋已非原稾之舊矣。鯉在神宗時立朝侃直。稱爲名臣。晚入政府。毅然特立。與沈一貫相齟齬。一貫借妖書事以傾之。幾至不免。然天下知爲正人也。雖沮於姦邪。不獲盡究其用。而集中所載。如諫止礦稅一疏。實國脈民生之所繫。其功甚偉。他如議復建文年號。改景帝實錄。停取麒麟。請竝封恭妃。請宥議禮諸臣。以及正文體。阻秦王服內請封。釋詔獄官犯諸事。皆關朝廷大體。知無不言。至於封還成命。不憚再三削牘。以冀一悟。懇款惻怛之意。至今猶可想見之。文章之工拙。抑其末矣。惟亦玉堂之名。頗不可解。推求其意。蓋鯉嘗爲翰林掌院學士。歸里之後。欲以廓廟山林。視爲一致。若曰此亦玉堂云爾。然考沈括夢溪筆談。稱唐翰林院在禁中。乃人主燕居之所。玉堂承明金鑾殿。皆在其閒。則玉堂乃宮殿之名。非私家所可稱。鯉蓋考之未審也。<br/>
</p></body>
</html>