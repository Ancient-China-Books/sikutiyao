<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 明辨類函 六十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->明辨類函 六十四卷
</h2>
<!--ed:-->直隸總督採進本
<p>
<!--no:-->明詹景鳳撰。景鳳有畫苑補益。已著錄。是書明史藝文志。黃虞稷千頃堂書目。俱作詹氏小辨。而世所傳崇禎壬申刊本。實作明辨類函。蓋後又改名也。首列作者辨。以發明周子太極圖。至蔡氏範極十書之旨。次造化辨分辨分理氣至異事八目。次人道辨爲篇三。曰明自言學也。曰行自言治也。曰適自言藝也。次人品辨爲統二。以歷代君臣志得道行者爲得志統。以不能行其道者爲齎志統。景鳳宗耿定向之學。故所論格物致知。及明明德於天下。皆以智識爲良知。乖隔支離。不能窺見本體。其於當時爲禪學者。雖亦斥之甚力。而中無定識。往往騎牆。如諸子門中。謂夫子與老子同生周世。爲萬古開辨局。又謂佛老倘眞能信之。亦足爲淸心寡欲之助。仍不免混儒墨而一之。又稱孟子在齊。三卿往返數年。名實竟未加上下。尤放言無忌。其品藻同時諸人。每恨不爲王世貞所知。蓋亦文士好名者。乃欲附講學以自重。議論高而先所歸宿。終不免於遊談無根之誚也。<br/>
</p></div></body>
</html>