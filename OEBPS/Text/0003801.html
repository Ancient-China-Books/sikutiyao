<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 周易總義 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->周易總義 二十卷
</h2>
<!--ed:-->副都御史黃登賢家藏本
<p>
<!--no:-->宋易祓撰。南宋館閣續錄。載祓字彦章。潭州寧鄉人。淳熙十一年上舍釋褐出身。慶元六年八月除著作郎。九月知江州。周密齊東野語。則載其諂事蘇師旦。由司業躐擢左司諫。師旦敗後貶死。蓋館閣續錄但記其入院出院之事。密所記則其究竟也。祓人不足重。其書世亦不甚傳。故朱彝尊經義考。註曰未見。然其說易。兼通理數。折衷衆論。毎卦先括爲總論。復於六爻之下各爲詮解。於經義實多所發明。與耿南仲之新講義。均未可以人廢言也。前有祓門人陳章序。稱祓侍經筵日。嘗以是經進講。又稱祓別有易學舉隅四卷。裒象與數。爲之圖說。與此書可以參考。今未見傳本。惟所撰周禮總義。尚散見永樂大典中耳。樂雷發有謁山齋詩曰。淳熙人物到嘉熙。聽說山齋亦白髭。細嚼梅花讀總義。只應姫老是相知。蓋指此二書。山齋。跋別號也。則當時亦頗重其書矣。<br/>
</p></div></body>
</html>