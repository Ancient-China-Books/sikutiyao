<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 東田遺稾 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->東田遺稾 二卷
</h2>
<!--ed:-->兩江總督採進本
<p>
<!--no:-->明張羽撰。羽字鳳舉。泰興人。宏治丙辰進士。官至河南左布政使。案明初張羽爲吳中四傑之一。相詎不過百載。而襲前輩之姓名。殊不可解。然前張羽工詩。此張羽亦復工詩。豈有心仿效。有藺相如之慕歟。是集詩文各一卷。爲其季子楨所編。其門人儲洵序之。羽爲御史。抗疏劾劉瑾。直聲震朝野。集中疏劄文雖不多。皆切中時弊。方正之概。猶凜然可見。詩亦規摹盛唐。不落纖巧之習。蓋宏治焉德之閒。去明初前輩。猶爲未遠。流風餘韻。往往尚存。而羽之澹靜峭直。又出天性。雖其博大富健。不及李東陽諸人。排奡鉅麗。亦不及李夢陽諸人。而不爲舊高之膚廓。亦不爲新聲之塗飾。肖心而出。務達所見而止。在諸作者中。亦可以自爲一隊矣。<br/>
</p></div></body>
</html>