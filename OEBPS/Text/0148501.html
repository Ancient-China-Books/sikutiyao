<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 陝西通志 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->陝西通志 一百卷
</h2>
<!--ed:-->通行本
<p>
<!--no:-->國朝署理陝西總督吏部尚書劉於義等監修。陝西舊通志。爲康熙中巡撫賈漢復所修。當時皆稱其簡當。而閱時旣久。因革損益。頗不相同。雍正七年。敕各省大吏。纂輯通志。陝西督撫。以其事屬之糧儲道沈靑崖。靑崖因據漢復舊本。參以明代馬馮二家之書。斟酌增删。釐成百卷。分爲三十二類。雍正十二年。於義等始表上之。陝西省治。本漢唐舊都。故紀載較多。如三輔黃圖。長安志。皆前人所稱善本。而卷帙旣繁。異同亦夥。至其隸轄支郡。若綏葭鳳興之類。則又地近邊隅。志乘荒略。不免沿習傳譌。是編訂古證今。詳略悉當。視他志之撦撏附會者。較爲勝之。書中閒有案語。以參考同異。亦均典核可取云。<br/>
</p></div></body>
</html>