<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 御纂周易述義 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->御纂周易述義 十卷
</h2>
<p>
<!--no:-->乾隆二十年奉敕撰。凡卦爻四卷。彖傳一卷。象傳二卷。繫辭傳二卷。文言傳說卦傳序卦傳雜卦傳共一卷。以多推闡御纂周易折中之蘊。故賜名曰述義。所解皆融會羣言。擷取精要。不條列姓名。亦不駁辨得失。而隨文詮釋。簡括宏深。大旨以切於實用爲本。故於乾卦發例。曰諸爻皆龍。而三稱君子。明易之立象。皆人事也。全書綱領。具於斯矣。又於取象則多從古義。如解乾九二曰。九二剛中。變離文明。解坤初六曰。變震爲足。有履象焉。解屯六二曰。變兌爲女。柔正故貞。凡斯之類。皆取於變爻也。解屯六三曰。震坎皆木。聚於艮山故爲林。解屯九五曰。陷陰互艮止而不動。解需九五曰。坎水兌口。故爲酒食。凡斯之類。皆取於互體也。解蒙六三曰。三變互兌故爲女。解訟九二曰。坎坤體故爲邑。又互離。戸象也。三百離數也。解訟九四曰。乾初復體。互巽爲命。變艮爲渝。艮止貞也。凡斯之類。皆兼取變與互也。故解繫辭傳。若夫雜物撰德。辨是與非。則非其中爻不備。曰物謂八卦之爻。雜謂自其中四爻雜而互之。又撰成兩卦之德也。是非者。時物之是非。皆於中爻辨之。正體則二爲內卦之中。五爲外卦之中。互體則三爲內卦之中。四爲外卦之中。故皆謂之中爻云云。誠爲根據先儒。闡明經義。蓋漢易之不可訓者。在於雜以讖緯。推衍禨祥。至其象數之學。則去古未遠。授受具有端緒。故王弼不取漢易。而解七日來復。不能不仍用六日七分之說。朱子亦不取漢易。而解羝羊觸藩。亦不能仍用互兌之義。豈非理有不可易歟。諸臣仰承指授。於宋易漢易。酌取其平。探羲文之奧蘊。以決王鄭之是非。千古易學。可自此更無異議矣。<br/>
</p></div></body>
</html>