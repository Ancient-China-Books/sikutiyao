<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部四十七
<!--sf:-->總集類存目四
</font><h2>
<!--ti:-->江左十五子詩選 十五卷
</h2><p>
<!--no:-->國朝宋犖編。犖有滄浪小志。已著錄。是編乃犖爲蘇州巡撫時。甄拔境內能文之士王式丹等十五人。各選詩一卷刻之。考自古類擧數人。共爲標目。四八之所載。其來久矣。然文士則無是名也。文士之有是名。實胚胎於建安之七子。歷代沿波。至明代而前後七子。廣續五子之類。或分壘交攻。或置棋不定。而泛濫斯極。往往以聲氣之標榜。釀爲朋黨之傾軋。覆轍可歷歷數也。犖與王士禎竝以文章宿老。領袖詩壇。士禎旣以同時之人爲十子詩選。犖亦以所拔之士。編爲此集。雖獎成後進。原不失爲君子之用心。究未免前明詩社之習也。夫諸人詩儻不佳。裒刻何益。其詩果佳。則人人各足以自傳。又何必藉此品題乎。
</p><br/></div></body></html>