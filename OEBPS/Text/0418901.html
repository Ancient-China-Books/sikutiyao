<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 廣州四先生詩 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->廣州四先生詩 四卷
</h2>
<!--ed:-->浙江巡撫採進本
<p>
<!--no:-->不著編輯者名氏。乃明初廣州黃哲李德王佐趙介四人詩也。哲字庸之。用薦拜翰林待制。侍懿文太子讀書。出知東阿縣。陛東平通判歸。尋坐法死。有雪篷集。德字仲修。洪武中用薦授雒陽長史。官至義寧縣知縣。有易菴集。佐字彥擧。本河東人。元末侍父官南雄。遂占南海籍。洪武初徵至京師。授給事中。有聽雨軒瀛洲二集。沒後稾多遺逸。僅存詩一卷。郡人彭森。刻於建安。介字伯貞。明初閉戸讀書。不求仕進。屢薦皆辭免。坐累逮赴京師。卒於南昌舟中。後以子純官監察御史。贈如其官。有臨淸集。四人初與同郡孫蕡。號南園五先生。後惟蕡集流傳。四人著作。已多散佚。此乃後人重輯之本。以蕡集別行。故惟稱四先生焉。雖網羅放失。篇帙無多。然如哲之五言古體。祖述齊梁。德之七言長篇。胎息溫李。倶可自名一家。惟佐氣骨稍卑。未能驂駕。而介詩所存太少。不足以見所長耳。然粤東詩派。數人實開其先。其提唱風雅之功。有未可沒者。故存之以著其槩。俾與西菴集竝傳焉。<br/>
</p></div></body>
</html>