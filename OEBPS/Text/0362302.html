<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 于忠肅集 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->于忠肅集 十三卷
</h2>
<!--ed:-->直隸總督採進本
<p>
<!--no:-->明于謙撰。謙字廷益。錢塘人。永樂辛丑進士。授御史。歷官兵部尚書。英宗復辟。爲徐有貞石亨等誣陷棄市。成化初。追復原官。宏治初贈特進光祿大夫柱國太傅。諡肅愍。萬歷中改諡忠肅。事蹟具明史本傳。倪岳作謙神道碑。稱謙平生著述甚多。僅存節菴詩文稾奏議各若干卷。禍變之餘。蓋千百之什一云云。是其歿後遺稾已多散佚。世所刊行者。乃出後人掇拾而成。故其本往往互有同異。明史藝文志。載謙奏議十卷。文集二十卷。又嘉靖中河南刊本。詩文共八卷。而無疏議。此本前爲奏議十卷。分北伐南征雜行三類。與藝文志合。後次以詩一卷。雜文一卷。附錄一卷。與藝文志迥異。與嘉靖刊本亦迥異。蓋又重經編次。非其舊本也。謙遭逢厄運。稱抱孤忠。憂國忘家。計安宗社。其大節炳垂竹帛。本不藉文字以傳。然集所載奏疏。明白洞達。切中事機。較史傳首尾完整。尤足覘其經世之略。至其詩風格遒上。興象深遠。雖志存開濟。未嘗於吟咏求工。而品格乃轉出文士上。亦足見其才之無施不可矣。又案王世貞名卿績記。及李之藻序謙集。皆謂謙嘗再疏請復儲。今集中實無此疏。明史亦不著其事。惟倪岳神道碑。稱景帝不豫。謙同廷臣上章。乞復皇儲。是當時所上。乃廷臣公疏。非謙一人。故集中不載其稾。世貞等專屬之謙。殆亦考之未審歟。<br/>
</p></body>
</html>