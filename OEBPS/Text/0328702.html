<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 石林居士建康集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->石林居士建康集 八卷
</h2>
<!--ed:-->福建巡撫採進本
<p>
<!--no:-->宋葉夢得撰。夢得有春秋傳。已著錄。陳振孫書錄解題。載夢得總集一百卷。審是集八卷。今俱不傳。又載建康集十卷。乃紹興八年再鎮建康時所著。此本八卷。與振孫所記不合。然末有其孫輅題跋。亦云八卷。其或書錄解題。屢經傳寫。誤以八卷爲十卷。抑或舊本殘闕。亡其二卷。後人追改輅跋。以僞稱完帙。則均不可考矣。夢得爲蔡京門客。章惇姻家。當過江以後。公論大明。不敢復噓紹述之焰。而所著詩話。尚尊熙寧而抑元祐。往往於言外見之。方回瀛奎律髓。於其送嚴壻北使一詩。論之頗詳。然夢得本晁氏之甥。猶及見張耒諸人。耳擩目染。約有典型。故文章高雅。猶存北宋之遺風。南渡以後。與陳與義可以肩隨。尤楊范陸諸人皆莫能及。固未可以其紹聖餘黨。遂掩其詞藻也。<br/>
</p></div></body>
</html>