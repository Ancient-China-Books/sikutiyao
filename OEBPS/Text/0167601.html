<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 詞林典故 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->詞林典故 八卷
</h2>
<p>
<!--no:-->乾隆九年。重修翰林院落成。賜宴賦詩。因聖駕臨幸。命掌院學士鄂爾泰張廷玉等。纂輯是書。乾隆十二年告成奏進。御製序文刊行。凡八門。一曰臨幸盛典。二曰官制。三曰職掌。四曰恩遇。五曰藝文。六曰儀式。七曰廨署。八曰題名。臨幸盛典。卽述乾隆甲子燕飲賡歌諸禮。以爲是書所緣起。故弁冕於前。官制職掌。皆由西漢以至國朝。以待詔之選。寫書之官。皆自漢肇其端也。恩遇斷自唐代。以專官自唐代始也。於列聖及我皇上寵渥之典。別分優眷遷擢侍宴賚予詞科考試議敍贈卹八子目。著聖代右文。遠逾前古也。藝文惟收唐以來御製及應制諸作。而詞館唱和不與焉。美不勝收也。儀式廨署。亦皆斷自唐代。與恩遇門同例。題名則惟載國朝。近有徵而遠難詳也。考翰林有志。自唐李肇始。洪遵輯而錄之。凡十一家。然皆雜記之類也。其分條列目。彙爲一編者。自程俱麟臺故事始。陳騤以下。作者相仍。然皆僅記一代之事。朱彝尊作瀛洲。道古錄。又於今制弗詳。故張廷玉等進書表稱。槐廳芸署。不少前聞。劉井柯亭。獨饒故事。但記載非無散見。而薈萃罕有全書。今仰稟聖裁。始成巨帙。元元本本。上下二千載。始末釐然。稽古崇儒之盛。洵前代之所未有矣。<br/>
</p></div></body>
</html>