<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 省心雜言 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->省心雜言 一卷
</h2>
<!--ed:-->永樂大典本
<p>
<!--no:-->宋李邦獻撰。邦獻懷州人。太宰邦彥之弟。官至直敷文閣。是書在宋有臨安刊本。題爲林逋撰。或又以爲尹焞所撰。至宋濂跋其書。則謂逋固未嘗著。焞亦因和靖之號偶同而誤。皆非其實。而王佖所編朱子語錄續類內。有省心錄。乃沈道原作之文。必有所據。當定爲沈本。陶宗儀說郛。錄其數條。仍署爲林逋所作。迄無定論。今考永樂大典。具載是書。共二百餘條。蓋依宋時槧本。全帙錄入。前有祁寬鄭望之沈濬汪應辰王大實五序。後有馬藻項安世樂章三跋。幷有邦獻孫耆岡。及四世孫景初跋三首。皆謂此書邦獻所作。耆岡且言曾見手稿。而辨世所稱林逋之非。其說出於李氏子孫。自屬不誣。又考王安禮爲沈道原作墓誌。具列所著詩傳論語解等書。並無省心雜言之名。足證確非道原作。宋濂遽因朱子語錄。定爲道原。其亦考之未審矣。其書切近簡要。質而能該。於範世勵欲之道。頗有發明。謹釐正舛誤。定爲李氏之書。而考證其異同如右。<br/>
</p></div></body>
</html>