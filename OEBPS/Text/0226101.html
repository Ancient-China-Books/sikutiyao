<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->星學大成 十卷
</h2><p>
<!--no:-->明萬民英撰。民英字育吾。大寧都司人。嘉靖庚戌進士。歷官河南道監察御史。出爲福建布政司右參議。是編取舊時星學家言。以次編排。閒加註釋論斷。卷一曰星曜圖例。卷二曰觀星節要宮度主用十二位論。卷三曰諸家限例琴堂虛實。卷四曰耶律秘訣。卷五至卷七曰仙城望斗三辰通載。卷八曰總龜紫府珍藏星經雜著。卷九曰碧玉眞經鄧史喬廟。卷十曰光矞淵微星曜格局。其於星家古法。纖鉅不遺。可稱大備。自來言術數者。惟章世純所云。其法有驗不驗。驗者人之智計所及。不驗者天之微妙所存。其言最爲允當。而術家必欲事事皆驗。故多出其途以測之。途愈多而愈不能中。其尤難信者。無過於喬廟一說。其說以火土二星相反而相成。晝火參軫及箕壁無咎乃大吉。夜土角斗及井奎降福亦如之不知五行之理。惟主生剋。如季土坐於凋零之木。本自借其疏通。旺火臨於瀺灂之流。亦轉樂其滋益。若乃冬火坐水鄉。春土居木位。豈可目爲喬廟而定其吉乎。且土雖盛而木已被其沈埋。火卽熾而水已虞其枯涸。有利於此。卽不利於彼。是皆好奇求驗。而不計五行生剋之故者。民英於此類。大抵沿襲舊聞。未能駁正其謬。且今之五星躔度。歲差旣異於古。亦難必其盡合。然其鳩集衆說。多術家不傳之本。實爲五星之大全。與子平之三命通會。竝行不悖。後來言果老術者。參互考證。要必於是取資焉。明史藝文志及黃虞稷千頃堂書目皆以此書爲陸位撰。而別出萬民育三命通會十二卷。今檢此書卷首自序及凡例。確爲民英所撰。藝文志蓋沿黃氏之誤。故仍以民英名著錄云。
</p><br/></div></body></html>