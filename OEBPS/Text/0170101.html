<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 漢制考 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->漢制考 四卷
</h2>
<!--ed:-->兩江總督採進本
<p>
<!--no:-->宋王應麟撰。應麟有周易鄭康成註。已著錄。是編因漢書續漢書諸志。於當日制度。多詳於大端。略於細目。因摭采諸家經註。及說文諸書所載。鉤稽排纂。以補其遺。頗足以資考證。又以唐時賈孔諸疏。去古已遠。方言土俗。時異名殊。所謂某物如今某物。某事如今某事者。往往循文箋釋。於舊文不必悉符。亦一一詳爲訂辨。如周禮疏。不知步搖假紒及五夜。儀禮疏。不知偃領之類。不一而足。應麟皆爲旁引證明。又周禮太史職。註云太史抱式。疏曰占文謂之式。應麟則別引藝文志羨門式法以解之。考式者候時之儀器。史記日者列傳。旋式正棊。漢書王莽傳。天文郎按式於前。日時加某。皆指此器。所引亦較舊義爲長。其中偶失考定者。如鄉士。鄭註云。三公出城。郡督郵盜賊道。蓋漢時郡掾。分部屬縣爲督郵。其分治各曹者。亦名督郵。故朱博傳云爲督郵書掾。此督郵盜賊。蓋掾主捕盜賊者。其不加掾字。猶巴郡太守張納碑陰。書督盜賊枳李街也。此職又主爲三公導行。故云督郵盜賊道。道。導字。古通用也。賈公彥疏。乃謂使舊爲盜賊之人。督察郵行往來。於義爲誤。應麟沿用其說。未免千慮之一失。要其大致精核。具有依據。較南宋末年諸人。侈空談而鮮實徵者。其分量相去遠矣。<br/>
</p></div></body>
</html>