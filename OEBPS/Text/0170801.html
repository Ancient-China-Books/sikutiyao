<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 欽定皇朝文獻通考 二百六十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->欽定皇朝文獻通考 二百六十六卷
</h2>
<p>
<!--no:-->乾隆十二年奉敕撰。初與五朝續文獻通考共爲一編。乾隆二十六年。以前朝舊事。例用平書。而述昭代之典章。錄列朝之詔諭。尊稱鴻號。於禮當出格跳行。體例迥殊。難於畫一。遂命自開國以後。別自爲書。後續通典。續通志。皆古今分帙。卽用此書之例也。其二十四門。初亦仍馬氏之目。嗣以宗廟考中。用馬氏舊例。附錄羣廟。因而載入敕建諸祠。仰蒙睿鑒周詳。綸音訓示。申明禮制。釐定典章。載筆諸臣。始共知尊卑有分。名實難淆。恍然於踵謬沿譌之失。乃恪遵聖諭。別立羣廟一門。增原目爲二十五。其中子目。田賦增八旗。田制錢幣增銀色銀直。及回部普兒。戶口增八旗壯丁。土貢增外藩。學校增八旗官學。宗廟增崇奉聖容之禮。封建增蒙古王公。皆以今制所有而加。市糴删均輸和買和糴。選擧删童子科。兵考删車戰。皆以今制所無而省。至象緯增推步。物異删洪範五行。國用分爲九目。尊號册封之典。自帝系移入王禮。則斟酌而小變其例者也。考馬氏所敍宋事。雖以世家遺蔭。多識舊聞。然計其編摩。實在入元以後。故典章放失。疎略不詳。理宗以下三朝。以國史北移。更闕無一字。（案理宗以後國史。元兵載以北歸。事見宋季三朝政要序。）今則聖聖相承。功成文煥。實錄記注。具錄於史官。公牘奏章。全掌於籍氏。每事皆尋源竟委。賅括無遺。故卷帙繁富。與馬氏原本相埒。夫尚書兼陳四代。而周書爲多。禮記亦兼述三王。而周禮尤備。蓋監殷監夏。百度修明。文獻足徵。蒐羅自廣。有不必求博而自博者矣。<br/>
</p></div></body>
</html>