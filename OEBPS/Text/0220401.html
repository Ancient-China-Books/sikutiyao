<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 張邱建算經 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->張邱建算經 三卷
</h2>
<!--ed:-->吏部侍郞王杰家藏本
<p>
<!--no:-->原本不題撰人時代。唐志載張邱建算經一卷。甄鸞註。則當在甄鸞之前。書首邱建自序。引及夏侯陽孫子之術。則當在夏侯陽之後也。隋志載此書作二卷。唐志一卷。甄鸞註。外別有李淳風註張邱建算經三卷。鄭樵通志藝文略。張邱建算經二卷。又三卷。李淳風註。宋藝文志。中興書目。亦俱作三卷。則析爲三卷。自淳風始。此本乃毛晉汲古閣影鈔宋槧。云得之太倉王氏。首題漢中郡守前司隸甄鸞註經。朝議大夫行太史令上輕車都尉李淳風等奉敕註釋。算學博士劉孝孫撰細草。蓋猶北宋時祕書監趙彥若等校定刊行之本。其中稱術曰者乃鸞所註。草曰者孝孫所增。其細字夾註稱臣淳風等謹案者。不過十數處。蓋有疑則釋。非節節爲之註也。其書體例。皆設爲問答。以參校而申明之。凡一百條。簡奧古質。頗類九章。與近術不同。而條理精密。實能深究古人之意。故唐代頒之算學。以爲顓業。今詳加校勘。其上卷起自乘除之數。至第十二問爲句股測望。十三問爲句股和較。十四問爲重句股顚倒測望。十五問爲臥句股左右進退測望。此四問皆藉圖以明。舊本所無。今特依義補入。自十六問以下。皆取差分和較均輸。參雜爲目。閒附以方圓冪積。至中卷之第六問。乃入商功。後復及貴賤差分倍半衰分方田諸術。惟弧矢一問。原本不完。未可以他術增補。姑仍其闕。下卷首問失題。又細草下亦脫二十餘字。以有後文可據。謹爲補足。其鹿垣倉三條。亦各爲之圖。系諸原問之左。俾學者得以考見其端委焉。<br/>
</p></div></body>
</html>