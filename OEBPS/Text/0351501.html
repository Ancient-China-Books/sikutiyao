<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 伊濱集 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->伊濱集 二十四卷
</h2>
<!--ed:-->永樂大典本
<p>
<!--no:-->元王沂撰。沂字思魯。先世雲中人。徙於眞定。父元父。官至承事郞。監黃池稅務。馬祖常石田集。有所作元父墓碣銘。敍其家世甚詳。而沂始末不概見。今以集中所自述。與他書參考之。尚可得其大略。據馬祖常碣銘。稱與沂同榜。則當爲延祐初進士。據集中送李縣令序。則嘗爲臨淮縣尹。據義應侯廟記。稱延祐四年。佐郡伊陽。考地理志。伊陽在嵩州。則嘗爲嵩州同知。又詩中有綸巾羽服臥伊濱之句。則集名伊濱。亦卽起於此時。據祀南鎭北嶽諸記。則至順三年。嘗爲國史院編修官。據送瞿生序。及胡節母詩序諸篇。則元統三年。嘗在國子學爲博士。據送余闕序。稱元統初佐考試見闕對策云云。則嘗入試院同考。而余闕實爲所得士。據祀西鎭記御書跋諸篇。則至元六年。嘗爲翰林待制。竝嘗待詔宣文閣。又宋遼金三史。成於至正五年。而書前列修史諸臣。有總裁官中大夫禮部尚書王沂之名。則是時已位至列卿。其後遷轉。遂不可考。疑卽致仕以去。然集中壬寅紀異詩。有壬寅仲春天雨雹。南平城中晝驚愕。自從兵革十年來。澒洞風塵亙沙漠之句。又隣寇逼境倉皇南渡詩。有隣邑舉烽燧。長驅寇南平。中宵始聞警。挈家速遠行之句。又有寓吉安林搪避桃林兵警詩。壬寅爲至正二十二年。正中原盜起之時。距沂登第已五十載。尚轉側兵戈閒。計其年亦當過七十矣。沂歷躋館閣。多居文字之職。廟堂著作。多出其手。與傅若金許有壬周伯琦陳旅等。俱相唱和。故所作詩文。舂容和雅。猶有先正軌度。惜其名不甚著。集亦絕尠流傳。選錄元詩者。幷不見舉其名氏。今從永樂大典中。裒掇編次。釐爲二十四卷。庶梗概尚具。不至遂就湮沒焉。<br/>
</p></div></body>
</html>