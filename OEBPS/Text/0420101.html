<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->集部四十二
<!--sf:-->總集類四
</font><h2>
<!--ti:-->唐宋八大家文鈔 一百六十四卷
</h2><p>
<!--no:-->明茅坤編。坤有徐海本末。已著錄。明史文苑傳。稱坤善古文。最心折唐順之。順之所著文編。唐宋人自韓柳歐三蘇曾王八家外。無所取。故坤選八大家文鈔。考明初朱右。已採錄韓柳歐陽曾王三蘇之作。爲八先生文集。實遠在坤前。然右書今不傳。惟坤此集。爲世所傳習。凡韓愈文十六卷。柳宗元文十二卷。歐陽修文三十二卷。附五代史鈔二十卷。王安石文十六卷。曾鞏文十卷。蘇洵文十卷。蘇軾文二十八卷。蘇轍文二十卷。毎家各爲之引。說者謂其書本出唐順之。坤據其稾本。刊版以行。攘爲己作。如郭象之於向秀。然坤所作序例。明言以順之及王愼中評語標入。實未諱所自來。則稱爲盜襲者誣矣。其書初刊於杭州。歳久漫漶。萬歷中坤之孫著。復爲訂正而重刊之。始以坤所批五代史。附入歐文之後。今所行者。皆著重訂本也。自李夢陽空同集出。以字句摹秦漢。而秦漢爲窠臼。自坤白華樓稾出。以機調摹唐宋。而唐宋又爲窠臼。故坤嘗以書與唐順之論文。順之復書。有尚以眉髮相山川。而未以精神相山川之語。又謂繩墨布置。奇正轉摺。雖有專門師法。至於中閒一段。精神命脈。則非具今古隻眼者。不足與此云云。蓋頗不以能爲古文許之。今觀是集。大抵亦爲擧業而設。其所評語。疏舛尤不可枚擧。黃宗羲南雷文定。有答張自烈書。謂其韓文內孔司勳誌。不曉句讀。貞曜先生誌。所云來弔韓氏。謂不知何人。柳文內與顧十郎書。誤疑十郎爲宗元座主。歐文內薛簡肅擧進士第一讓王嚴。疑其何以得讓。又以張谷墓表遷員外郎。知陽武縣。爲當時特重令職。又孫之翰誌。學究出身。進士及第。爲再擧進士。皆不明宋制。而妄爲之說。又謂其圈點批抹。亦多不得要領。而詆爲小小結果。皆切中其病。然八家全集浩博。學者徧讀爲難。書肆選本。又漏略過甚。坤所選錄。尚得煩簡之中。集中評語。雖所見未深。而亦足爲初學之門徑。一二百年以來。家弦戸誦。固亦有由矣。
</p><br/></div></body></html>