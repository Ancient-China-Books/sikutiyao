<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部三十一
<!--sf:-->地理類存目四
</font><h2>
<!--ti:-->今水經 一卷
</h2><p>
<!--no:-->國朝黃宗羲撰。宗羲有易學象數論。已著錄。是書前列諸水之名。共爲一表。皆以入海者爲主。而來會者以次附之。如汴入河須鄭入汴京入鄭索入京之類。自下流記其委也。後各自爲說。分南北二條。皆以發源者爲主。而所受之水。以次附之。如衞河出輝縣蘇門山。逕衞輝府北。東流。淇水來注之。又過濬縣內黃界。漳水入焉之類。自上流記其源也。其所說諸水。用今道不用故道。用今地名不用古地名。創例本皆有法。而表不用㫄行斜上之體。但直下書之。某入海。某入某某。又入某。頗不便檢尋。又渭入河。漳淸汧涇沮入渭。洛入河瀍澗。伊入洛之類。皆分條。淇漳汶滹桑入衞。淸入淇沙。易入滹。温義入易。洋入桑之類。又合條。則排纂未善也。其書作於明末。西嘉峪。東山海。北喜峯古北居庸。皆不能踰越一步。宗羲生於餘姚。又未親歷北方。故河源尚剽元史之說。而灤河之類。亦沿明一統志之舊。松花黑龍鴨綠混同諸江。尤傳聞彷彿。不盡可據。我朝幅員廣博。古所稱絕域。皆入版圖。得以驗傳聞之眞妄。欽定西域圖志。河源紀略諸書。勘驗精詳。昭示萬代。儒生一隅之見。付之覆瓿可矣。
</p><br/></div></body></html>