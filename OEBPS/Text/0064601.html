<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要  經部三十二 孝經類</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
</font><h2>
<!--ta:-->經部三十二
<!--ta:-->孝經類
</h2>
<p>
<!--na:-->蔡邕明堂論引魏文侯孝經傳。呂覽審微篇。亦引孝經諸侯章。則其來古矣。然授受無緒。故陳騤汪應辰。皆疑其僞。今觀其文。去二戴所錄爲近。要爲七十子徒之遺書。使河閒獻王。採入一百三十一篇中。則亦禮記之一篇。與儒行緇衣。轉從其類。惟其各出別行。稱孔子所作。傳錄者又分章標目。自名一經。後儒遂以不類繫辭論語繩之。亦有由矣。中閒孔鄭兩本。互相勝負。始以開元御註用今文。遵制者從鄭。後以朱子刋誤用古文。講學者又轉而從孔。要其文句小異。義理不殊。當以黃震之言爲定論。（語見黃氏日鈔。）故今之所錄。惟取其詞達理明。有裨來學。不復以今文古文。區分門戶。徒釀水火之爭。蓋註經者。明道之事。非分朋角勝之事也。<br/>
</p></div></body>
</html>