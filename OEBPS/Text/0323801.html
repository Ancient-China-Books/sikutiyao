<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 山谷內集 三十卷 外集 十四卷 別集 二十卷 詞 一卷 簡尺 二卷 年譜 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->山谷內集 三十卷
<!--ti:-->外集 十四卷
<!--ti:-->別集 二十卷
<!--ti:-->詞 一卷
<!--ti:-->簡尺 二卷
<!--ti:-->年譜 三卷
</h2>
<!--ed:-->安徽巡撫採進本
<p>
<!--no:-->宋黃庭堅撰。年譜二卷。庭堅孫㽦撰。庭堅事蹟具宋史文苑傳。㽦字子耕。從學於朱子。朱子於元祐諸人。詆二蘇而不詆庭堅。㽦之故也。葉夢得避暑錄話。載黃元明之言曰。魯直舊有詩千餘篇。中歲焚三之二。存者無幾。故名焦尾集。其後稍自喜。以爲可傳。故復名敝帚集。晚歲復刊定。止三百八篇。而不克成。今傳於世者。尚幾千篇云云。然庭堅所自定者皆已不存。其存者一曰內集。庭堅之甥洪炎所編。卽庭堅手定之內篇。所謂退聽堂本者也。一曰外集。李彤所編。所謂邱濬藏本者也。一曰別集。卽㽦所編。所謂內閣鈔出宋蜀人所獻本者也。內集編於建炎二年。別集編於淳熙九年。年譜則編於慶元五年。蓋外集繼內集而編。別集繼內外兩集而編。年譜繼別集而編。獨李彤之編外集。未著年月。然考外集第十四卷送鄧愼思歸長沙詩。愼字空格。註云今上御名。是外集亦編於孝宗時也。三集皆合詩文同編。後人註釋。則惟取其詩。任淵所註之內集。卽洪炎所編之內集。史容所註之外集。則與李彤所編。次第已多有不同。而李彤編外集之大意。猶稍見於史註第一卷溪上吟題下。惟史季温所註之別集。則與㽦所編別集大有搘拄。此則原本與註本不可相無者矣。又外集第十一卷以下四卷。詩凡四百有奇。皆庭堅晚年删去。而李彤附載入者。此則任史三註本皆未之有。庭堅之詩。得此而後全。又其中有與年譜相應者。㽦編年譜時。皆一一分註某年某事之次。而今但據三集。檢其目則年譜有而本集無。故此四卷尤不可廢也。㽦之年譜。專爲考證詩文集而作。故刻全集必當兼刻年譜。而近日刻本。或删節年譜。或删併卷次。或移易分類以就各體。或專刻一集而不及其全。此本刻於明嘉靖中。前有蜀人徐岱序。尚爲不失宋本之遺。非外閒他刻所及焉。<br/>
</p></div></body>
</html>