<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 芳蘭軒集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->芳蘭軒集 一卷
</h2>
<!--ed:-->浙江鮑士恭家藏本
<p>
<!--no:-->宋徐照撰。照字道暉。一字靈暉。永嘉人。與徐璣翁卷趙師秀號曰永嘉四靈。照卽四靈之首也。嘗自號曰山民。故其集又曰山民集。趙師秀淸苑齋集。有哀山民詩。可以爲證。陳振孫書錄解題。獨稱照自號天民。未知何據。當屬傳刻之譌也。葉適作照墓誌。稱其詩數百。琢思尤奇。皆橫絕欻起。冰懸雪跨。使讀者變掉憀慄。肎首吟歎。不能自已。然無異語。皆人所知也。人不能道耳。所以推獎之者甚至。而吳子良荊溪林下偶談。則謂適雖不沒其所長。而亦終不滿之。故其跋劉潛夫詩卷。又有進乎古人而不已。何必四靈之語。後人不知。以爲水心宗晚唐者誤也。蓋四靈之詩。雖鏤心鉥鉥腎。刻意雕琢。而取徑太狹。終不免破碎尖酸之病。照在諸家中。尤爲淸瘦。如其寄翁靈舒詩中樓高望見船句。方回以爲眼前事道著便新。又冬日書事詩中梅遲思閏月。楓遠誤春花。方回亦以爲思字誤字。當是推敲不一乃得之。是皆集中所稱佳句。要其淸雋者在此。其卑靡者亦卽在此。風會升降之際。固有不能自知者矣。照集原本三卷。此本祇一卷。不知何人所併。又從瀛奎律髓得詩六首。東甌詩集得二首。東甌續集得詩一首。併爲補遺。附之於後焉。<br/>
</p></div></body>
</html>