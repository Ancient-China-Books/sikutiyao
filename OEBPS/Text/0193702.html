<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->子部四
<!--sf:-->儒家類四
</font><h2>
<!--ti:-->聖諭廣訓 一卷
</h2><p>
<!--no:-->謹案聖諭十六條。聖祖仁皇帝所頒。廣訓一萬餘言。則我世宗憲皇帝推繹聖謨。以垂範奕世者也。粤稽虞代。命契爲司徒。敬敷五敎。當時必有誥誡之文。今佚不可考。周禮州長正月之吉。各屬其州之民而讀法。以考其德行道藝而勸之。糾其過惡而戒之。又族師月吉。則屬民而讀敎法。書其孝弟睦婣有學者。其法今亦不傳。然而聖帝明王。膺作君作師之任。其啓迪愚蒙。必反覆丁寧。申以文告。則其制章章可考。故書稱皇極之敷言。是彝是訓。于帝其訓也。惟是歷代以來。如家訓世範之類。率儒者私教於一家。琴堂諭俗編之類。亦守令自行於一邑。罕聞九重揮翰。爲愚夫愚婦特撰一編。獨明太祖所著資治通訓諸書。具載永樂大典中。而義或不醇。詞或不雅。世亦無述焉。洪惟我聖祖仁皇帝。體天牗下民之意。親揮宸翰。示億兆以典型。我世宗憲皇帝。復欽承覺世之旨。鄭重申明。俾家絃戶誦。聖有謨訓。詞約義宏。括爲十有六語不爲少。演爲一萬餘言不爲多。迄今朔望宣讀。士民肅聽。人人易知易從。而皓首不能罄其蘊。誠所謂言而世爲天下則矣。
</p><br/></div></body></html>