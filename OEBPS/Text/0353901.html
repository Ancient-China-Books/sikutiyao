<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->羽庭集 六卷
</h2><p>
<!--no:-->元劉仁本撰。仁本字德元。天台人。以進士乙科。歷官溫州路總管。江浙行省左右司郞中。時方國珍據有溫臺。招延諸郡士大夫。仁本入其幕中。參預謀議。國珍歲治海舟。輸江淮之粟於大都。仁本實司其事。其所署省郞官。蓋卽元所授。故集中諸作。大都感慨阽危。眷懷王室。其從國珍。蓋欲借其力以有爲。徐圖興復。亦如羅隱之仕吳越。實心不忘唐。觀其贈李員外自集慶回河南詩云。漢兵早已定中華。孫述猶鳴井底蛙。於明祖顯燃指斥。其志可知。厥後國珍兵敗。仁本就擒。抗節不撓。至鞭背潰爛而死。則仁本終始元人。未嘗一日入明。永樂大典題曰國朝劉仁本。非其實也。仁本學問淹雅。工於吟詠。多與趙俶謝理朱右等唱和。嘗治兵餘姚。作雩詠亭於龍泉左麓。髣髴蘭亭景物。集一時文士。修禊賦詩。自爲之序。其文雖不見於集中。而石刻今日猶存。文采風流。可以想見。故所作皆淸雋絕俗。不染塵氛。其序記諸篇。述方國珍與察罕通使。及歲漕大都諸事。多記傳所不載。亦可補史闕。原本久佚。謹就永樂大典所載。以類編次。釐爲詩四卷文二卷。乃改題曰元劉仁本。以存其眞焉。
</p><br/></div></body></html>