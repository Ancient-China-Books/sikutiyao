<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->神仙傳 十卷
</h2><p>
<!--no:-->晉葛洪撰。是書據洪自序。蓋於抱朴子內篇旣成之後。因其弟子滕升。問仙人有無而作。所錄凡八十四人。序稱秦大夫阮倉所記。凡數百人。劉向所撰又七十一人。今復鈔集古之仙者。見於仙經服食方百家之書。先師所說。耆儒所論。以爲十卷。又稱劉向所述。殊甚簡略。而自謂此傳有愈於向。今考其書。惟容成公彭祖二條。與列仙傳重出。餘皆補向所未載。其中如黃帝之見廣成子。盧敖之遇若士。皆莊周之寓言。不過鴻濛雲將之類。未嘗實有其人。淮南王劉安。謀反自殺。李少君病死。具載史記。漢書亦實無登仙之事。洪一概登載。未免附會。至謂許由巣父服箕山石流黃丹。今在中岳中山。若二人晉時尚存。洪目覩而記之者。尤爲虛誕。然後漢書方術傳。載壺公薊子訓劉根左慈甘始封君達諸人。已多與此書相符。疑其亦據舊文。不盡僞撰。又流傳旣久。遂爲故實。歷代詞人。轉相沿用。固不必一一核其眞僞也。諸家著錄。皆作十卷。與今本合。惟隨書經籍志。稱爲葛洪列仙傳。其名獨異。考新舊唐書。竝作葛洪神仙傳。知今本隋志。殆承上列仙傳讚之文。偶然誤刊。非有二名也。此本爲毛晉所刊。考裴松之蜀志先主傳註。引李意其一條。吳志士燮傳註。引董奉一條。吳範劉惇趙達傳註。引介象一條。併稱葛洪所記。近爲惑衆。其書文頗行世。故撮舉數事。載之篇末。是徵引此書。以三國志註爲最古。然悉與此本相合。知爲原帙。漢魏叢書別載一本。其文大略相同。而所載凡九十二人。核其篇第。蓋從太平廣記所引。鈔合而成。廣記標題。閒有舛誤。亦有與他書復見。卽不引神仙傳者。故其本頗有譌漏。卽如盧敖若士一條。李善註文選江淹別賦。鮑照升天行。凡兩引之。俱稱葛洪神仙傳。與此本合。因太平廣記未引此條。漢魏叢書本遂不載之。足以證其非完本矣。
</p><br/></div></body></html>