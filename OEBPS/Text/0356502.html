<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 夷白齋稾 三十五卷 外集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->夷白齋稾 三十五卷
<!--ti:-->外集 一卷
</h2>
<!--ed:-->浙江鮑士恭家藏本
<p>
<!--no:-->元陳基撰。基字敬初。臨海人。受業黃溍之門。所作詩文。皆操縱馳騁。而自有雍容揖讓之度。能不失其師傳。至正中以薦授經筵檢討。嘗爲人草諫章。幾獲罪。引避歸。張士誠據吳。引爲學士。書檄多出其手。明興太祖召修元史。賜金而還。明史文苑傳。附見趙壎傳中。基寓舍有夷白齋。故以名其稾。凡內集詩十一卷。文二十四卷。外集詩文合一卷。大抵皆元世所作也。朱存理樓居雜著。有跋夷白齋稾一篇。稱得鈔本於王東郭家。臨寫一部。計二百九十六番。裝爲五册。而不言其卷數。又有跋夷白齋拾遺一篇。稱尚寶李公前修郡乘時。先得海虞人家本一册。復有遺文三十五篇。予悉錄之。今得王氏本相校異同。於海虞本錄出爲拾遺一卷。吳中尤氏。有遺墨數紙。內有陳基傳。謝徽詩。併存拾遺後云云。據其所言。頗與今本相近。然存理但云拾遺爲遺文。而此本外集有詩。或後人又有所更定歟。<br/>
</p></div></body>
</html>