<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 皇極經世書 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->皇極經世書 十二卷
</h2>
<!--ed:-->通行本
<p>
<!--no:-->宋邵子撰。據晁說之所作李之才傳。邵子數學。本於之才。之才本於穆修。修本於种放。放本陳摶。蓋其術本自道家而來。當之才初見邵子於百泉。卽授以義理物理性命之學。皇極經世蓋卽所謂物理之學也。其書以元經會。以會經運。以運經世。起於堯帝甲辰。至後周顯德六年己未。凡興亡治亂之蹟。皆以卦象推之。厥後王湜作易學。。祝泌作皇極經世解起數訣。張行成作皇極經世索隱。各傳其學。朱子語錄嘗謂。自易以後。無人做得一物。如此整齊包括得盡。又謂康節易看了。都看別人的不得。其推之甚至。然語錄又謂。易是卜筮之書。皇極經世是推步之書。經世以十二𨐓卦管十二會綳定時節。郤就中推吉凶消長。與易自不相干。又謂康節自是易外別傳。蔡季通之數學。亦傳邵氏者也。而其子沈作洪範皇極內篇。則曰。以數爲象。則畸零而無用。太元是也。以象爲數。則多耦而難通。經世是也。是朱子師弟於此書亦在然疑之閒矣。明何瑭議其天以日月星辰。變爲寒暑晝夜。地以水火土石。變爲風雨露雷。涉於牽強。又議其乾不爲天而爲日。離不爲日。而爲星。坤反爲水。坎反爲土。與伏羲之卦象大異。至近時黃宗炎朱彝尊攻之尤力。夫以邵子之占驗如神。則此書似乎可信。而此書之取象配數。又往往實不可解。據王湜易學所言。則此書實不盡出於邵子。流傳旣久。疑以傳疑。可矣。至所云學以人事爲大。又云治生於亂。亂生於治。聖人貴未然之防。是謂易之大綱。則粹然儒者之言。非術數家所能及。斯所以得列於周程張朱閒歟。<br/>
</p></body>
</html>