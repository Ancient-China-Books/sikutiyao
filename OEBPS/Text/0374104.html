<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 陳副使詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->陳副使詩 一卷
</h2>
<!--ed:-->浙江巡撫採進本
<p>
<!--no:-->宋陳洎撰。洎字亞之。彭城人。卽師道之祖也。皇祐中官至三司鹽鐵副使。宋國史實錄。皆不爲立傳。故宋史亦失載其人。此本僅詩十二首。金侃跋語。謂陸繩仲從宋人墨蹟卷錄出者。前有熙寧九年曲阜顏復序。後有張徽司馬光蘇軾任希夷李𡌴五跋。復序謂其事業在卿大夫者。以補國利民。傳𡌴跋亦謂景行懿文。知者蓋鮮。曲阜長道顏公。侯官宏中鄭公而下諸大賢。表而出之。輯成巨軸。蓋皆當時就題卷中者。𡌴跋作於嘉定癸酉。自皇祐改元。至是一百六十餘年。賢士大夫。猶相與珍其遺篇。景企不置。則洎之爲人可知矣。金侃又謂跋其後者。尚有林希孫覺蘇轍徐積錢世雄諸人。惟遺侯官鄭宏中一跋。今希等諸跋。並佚不存。則已非侃所見之本。又顏復稱詩二十二篇。蘇軾稱詩二十五篇。今所存僅及其半。亦不知何時散失。厲鶚宋詩紀事。載洎詩十三篇。較此本多過項羽廟過田文墓二篇。惟此本所有之黃鵠詩。鶚失採耳。<br/>
</p></div></body>
</html>