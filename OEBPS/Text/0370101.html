<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 聖祖仁皇帝御製文集 一百七十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->聖祖仁皇帝御製文集 一百七十六卷
</h2>
<p>
<!--no:-->謹案聖祖仁皇帝御製詩文。篇章繁富。前後共分四集。以次成編。自康熙二十二年癸亥以前爲初集。於時方戡定九嬰。削平三孽。而念勤訪落。化著觀文。運籌決勝之餘。寓志藝林。所存尚四十卷。自康熙三十六年丁丑以前爲二集。於時靈臺偃伯。九譯旅來。保泰持盈。勵精宵旰。萬幾餘暇。矢詠卷阿。十四年中。復積盈五十卷。自康熙五十年辛卯以前爲三集。於時四瀛不波。五緯咸若。驩心普洽。佑命重申。堯衢時游。舜歌庸作。珥筆而錄奎章者。十四年中。又積盈五十卷。皆大學士張英等所恭編也。至五十一年壬辰以後。六十一年壬寅以前。承平熙皡。棟牖松雲。壽考康寧。愈游心於翰墨。而八伯徵歌之日。正百年服教之初。我世宗憲皇帝嗣踐皇圖。始命和碩莊親王允祿。編爲四集三十六卷。通一百七十六卷。合爲一編。迄今流布鴻都。尊藏册府。萬方傳誦。藉以仰窺聖學之萬一。至於乾規坤矩。不可測以方圓。月采日華。不可圖以藻繪。非惟仰鑽所莫罄。抑亦歌頌所難名。惟有循環雒誦。尊若六經而已。莫能更贊一詞也。別有御製詩集二十八卷。乃高士奇等所校刊。恭檢篇目。皆已編入文集。次第亦無所更易。故今未敢復繕。惟附著分合之緣起。俾來茲有考焉。<br/>
</p></body>
</html>