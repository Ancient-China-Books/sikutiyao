<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋志 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋志 十五卷
</h2>
<!--ed:-->河南巡撫採進本
<p>
<!--no:-->國朝湯秀琦撰。秀琦有讀易近解。已著錄。是書爲表者八。曰春秋事蹟年表。曰春秋大綱年表。曰天王年表。曰十二伯主年表。曰魯十二公年表。曰列國年表。曰經傳小國年表。曰列國卿大夫世表。爲書法者四。曰書法精義。曰書法條例。曰書法比事。曰書法遺旨。表以考事。書法以考義也。考南史稱司馬遷作表。旁行斜上。體仿周譜。蓋以端緒參差。恐其瞀亂。故或國經而年緯。或國緯而年經。使一縱一橫。絲牽繩貫。雖篇章隔越。而脈絡可尋。秀琦所作八表。惟列國年表。不失古法。其餘年表。但以字之多少。每半頁分爲數格。橫讀之成文。縱讀之卽不相貫。半頁以外。則格數寬狹。多寡互異。併橫讀亦不可通。其經傳小國年表。列國卿大夫世表。或半頁之中。一行之內。參差界畫。各自爲文。更縱讀橫讀。皆不相屬。烏在其爲年表也。書法精義。皆依違胡安國之文。書法條例。亦剽竊崔子方之式。惟書法比事。謂有順文上下以爲比者。有分別事類以爲比者。如方有天王之事。而遽會蟲牢。著其無王。楚滅江而晉伐秦。譏其不救。旣伐邾而公如齊。則侵小附強可知。介再朝而後侵蕭。則求援舉兵可知。如斯之類。皆順文上下。以見襃貶。其說爲沈棐諸家所未及。又書法遺旨。自抒己論。雖不免閒有騎牆。而駁正處時有特見。其長亦不可沒耳。蓋秀琦之說。本可分繫經文之下。共爲一書。而必欲變例見奇。多分門目。轉致重複糾結。治絲而棼。亦可謂不善用長矣。<br/>
</p></div></body>
</html>