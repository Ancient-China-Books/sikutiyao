<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 文忠集 二百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->文忠集 二百卷
</h2>
<!--ed:-->浙江鮑士恭家藏本
<p>
<!--no:-->宋周必大撰。必大有玉堂雜記。已著錄。是集卽史所稱平園集者是也。開禧中其子綸所手訂。以其家嘗刻六一集。故編次一遵其凡例。爲省齋文稾四十卷。平園續稾四十卷。省齋別稾十卷。詞科舊稾三卷。掖垣類稾七卷。玉堂類稾二十卷。政府應制稾一卷。歷官表奏十二卷。奏議十二卷。奉詔錄七卷。承明集十卷。辛巳親征錄一卷。龍飛錄一卷。歸廬陵日記一卷。閒居錄一卷。泛舟游山錄三卷。乾道庚寅奏事錄一卷。壬辰南歸錄一卷。思陵錄一卷。玉堂雜記三卷。二老堂詩話二卷。二老堂雜誌五卷。唐昌玉蕋辨證一卷。近體樂府一卷。書稾三卷。劄子十一卷。小簡一卷。其年譜一卷。亦綸所編。又以祭文行狀諡誥神道碑等。別爲附錄四卷終焉。陳振孫謂初刻時。以奉詔錄親征錄龍飛錄思陵錄十一卷。所言多及時事。託言未刊。鄭子敬守吉時。募工人印得之。世始獲見完書。今雕本久佚。止存鈔帙。而玉堂雜記二老堂雜誌等編。世亦多有別本單行者。已各著於錄。玆集所載。則依原書編次之例。仍爲錄入。以存其舊第焉。<br/>
</p></div></body>
</html>