<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->經部二十一
<!--sf:-->禮類三
</font><h2>
<!--ti:-->緇衣集傳 四卷
</h2><p>
<!--no:-->明黃道周撰。是書爲所進禮記解五篇之四。分二十三章。亦各創立名目。案鄭康成云。緇衣篇善其好賢者之原。故述其所稱之詩。以爲其名。是本有辨別善惡之義。故道周因而推衍其說。證以史事。於愛憎之公私。人才之邪正。莫不詳明剴切。再三致意。自序云。是傳略採經史關於好惡刑賞治道之大者。凡二百餘條。以繫於篇。其於經濟庶務條目之閒。雖有未悉。而於君心好惡綱領之原。以至三代而下。治亂盛衰之故。亦略云備。蓋莊烈帝銳於求治。而闇於知人。輕信輕疑。漫無鑒別。十七年內易閣臣者五十。賢姦淆雜。卒至於亡。賀逢聖致仕之時。斷以振作無緒一語。可云先見。道周此書。意主於格正君心。以權衡進退。所重在君子小人消長之閒。不必盡以章句訓詁繩也。
</p><br/></div></body></html>