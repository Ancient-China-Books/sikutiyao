<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 說文解字五音韻譜 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->說文解字五音韻譜 十卷
</h2>
<!--ed:-->通行本
<p>
<!--no:-->宋李燾撰。燾字仁父。程史云。一字子眞。號巽巖。丹稜人。紹興八年進士。官至敷文閣學士。贈光祿大夫。諡文簡。（按文獻通考作諡文定。）事蹟具宋史本傳。初徐鍇作說文韻譜十卷。音訓簡略。粗便檢閱而已。非改許愼本書也。燾乃取說文而顚倒之。其初稾以類篇次序。於每部之中。易其字數之先後。而部分未移。後復改從集韻。移自一至亥之部。爲自東至甲。說文舊第。遂蕩然無遺。考徐鍇說文繫傳。仿易序卦傳例。作部敍二篇。述五百四十部以次相承之故。雖不免有所牽合。而古人學有淵源。要必有說。未可以臆見紛更。又徐鉉新附之字。本非許愼原文。一概混淆。亦乖體例。後人援引。往往以鉉說爲愼說。實燾之由。其中惟手部撝字。徐鉉作許歸切一條。能糾本書之謬。其餘如〓字。本作似醉切。乃改爲房九切。苜字本模結切。乃改爲徒結切。又臤字本苦閑切。乃改爲邱耕切。則多所竄亂。說文酉部有酓字。音咽嗛切。而燾删去不載。則有所遺漏。甚至犛字本里之切。而誤作莫交切。氂字本莫交切。而誤作里之切。顛倒錯亂。全乖其本義本音。尤爲疎舛。顧其書易爲省覽。故流俗盛行。明人刊文獻通考。又偶佚此書標題。而連綴其前後序文於徐鍇繫傳條下。世遂不知燾有此書。明陳大科作序。竟誤以爲許愼舊本。茅溱作韻譜本義。遂推闡許愼說文。所以始於東字之意。殊爲附會。顧炎武博極羣書。而所作日知錄。亦曰說文原本次第不可見。今以四聲列者。徐鉉等所定也。是雖知非許愼書。而又以燾之所編。誤歸徐鉉。信乎考古之難矣。<br/>
</p></body>
</html>