<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 周易疏略 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->周易疏略 四卷
</h2>
<!--ed:-->河南巡撫採進本
<p>
<!--no:-->國朝張沐撰。沐字仲誠。上蔡人。順治戊戌進士。官資縣知縣。沐於五經四書。皆有疏略。其解周易。自謂悉本孔子十翼之義。所注多取舊文。融以己意。不復標古人名氏。書中力排京房陳摶邵康節之學。而摶等所造河圖洛書。及伏羲文王諸圖。仍列於卷首。其洛書條下。注曰聖人因之以明吉凶。著於易之首。是竟以今本九圖爲孔子所定也。又揲蓍求卦。必自內而外。由初而上。故古本相傳。卦畫之下。所注皆先下後上。沐獨用朱睦㮮之例。改爲先上後下。於卦爻之始初終上。繫辭之小成大成。倶無一可通。前有康熙庚申趙御衆序。稱韋編以來。易學久晦。得此書乃明。又有王渭序。稱孔子之說有不可易。則張先生之說亦不可易。沐自謂朱子所不能解者。繹諸孔訓。恍然來告。敢曰獨信。亦談何容易乎。<br/>
</p></div></body>
</html>