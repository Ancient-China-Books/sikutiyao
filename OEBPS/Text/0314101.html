<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 原本韓文考異 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->原本韓文考異 十卷
</h2>
<!--ed:-->浙江巡撫採進本
<p>
<!--no:-->宋朱子撰。其書因韓集諸本互有異同。方崧卿所作舉正。雖參校衆本。棄短取長。實則惟以館閣本爲主。多所依違牽就。卽南山有高樹詩之婆娑弄毛衣。傅安道所舉爲笑端者。亦不敢明言其失。是以覆加考訂。勒爲十卷。凡方本之合者存之。其不合者一一詳爲辨證。其體例本但摘正文一二字大書。而所考夾註於下。如陸德明經典釋文之例。於全集之外別行。至宋末王伯大。始取而散附句下。以其易於省覽。故流布至今。不復知有朱子之源本。其閒譌說竄亂。頗失本來。此本出自李光地家。乃從朱子門人張洽所校舊本翻雕最爲精善。第一卷末有洽補註一條。稱陪杜侍御游湘西兩寺詩長沙千里平句。千里當作十里。言親至嶽麓寺見之。方氏及朱子皆未知。又第四卷末洽補註一條。辨原性一篇。唐人實作性原。引楊倞荀子註所載全篇。證方氏舉正不誤。朱子偶未及考。及第七卷末。有洽補註一條。辨曹成王碑中摶力句卒之義。皆今本所未載。其字爲徐用錫所校。點畫不苟。然光地沒後。其版旋佚。故傳本頗少。此本猶當日之初印。毫無刓闕。尤可貴也。<br/>
</p></div></body>
</html>