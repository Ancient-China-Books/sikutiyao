<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 吳都文粹續集 五十六卷 補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->吳都文粹續集 五十六卷
<!--ti:-->補遺 一卷
</h2>
<!--ed:-->兩淮馬裕家藏本
<p>
<!--no:-->明錢穀編。穀字叔寶。長洲人。明史文苑傳。附見文徵明傳中。但稱其能畫。朱彝尊靜志居詩話。則稱穀貧無典籍。游文徵仲之門。日取插架書讀之。手鈔異書最多。至老不倦。倣鄭虎臣吳都文粹。輯成續編。聞有三百卷。其子功甫繼之。吳中文獻。藉以不墜云云。功甫錢與治之字也。所稱卷數。與此本不符。疑合與治續編言之。或穀初所蒐羅。原有此數。後復加刪汰。以成今本。彝尊乃據其舊稾言之歟。此本第五十三卷五十四卷倶逸。第五十卷亦殘闕。檢勘他本竝同。蓋流傳旣久。不免脫遺。已非完本。其中所標二十一門。分類亦多未確。蓋能博而未能精者。然自說部類家詩編文稾。以至遺碑斷碣。無不甄錄。其採輯之富。視鄭書幾增至十倍。吳中文獻。多藉是以有徵。亦未可以蕪雜棄矣。<br/>
</p></div></body>
</html>