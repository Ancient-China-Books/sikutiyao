<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 楚辭類 楚辭補註 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部一
<!--sf:-->楚辭類
</font><h2>
<!--ti:-->楚辭補註 十七卷
</h2>
<!--ed:-->內府藏本
<p>
<!--no:-->宋洪興祖撰。興祖字慶善。陸游渭南集。有興祖手帖跋。稱爲洪成季慶善。未之詳也。丹陽人。政和中登上舍第。南渡後召試。授秘書省正字。歷官提點江東刑獄知眞州饒州。後忤秦檜。編管昭州卒。事蹟具宋史儒林傳。周麟之海陸集。有興祖贈直敷文閣制。極褒其編纂之功。蓋檜死乃昭雪也。案陳振孫書錄解題。列補註楚辭十七卷。考異一卷。稱興祖少時。從柳展如得東坡手校十卷凡諸本異同。皆兩出之。後又得洪玉父而下本十四五家參校。遂爲定本。始補王逸章句之未備者成書。又得姚廷輝本作考異。附古本釋文之後。又得歐陽永叔孫莘老蘇子容本於關子東葉少協。校正以補考異之遺云云。則舊本兼載釋文。而考異一卷。附之在補註十七卷之外。此本毎卷之末。有汲古後人毛表字奏叔依古本是正印記。而考異已散入各句下。未知誰所竄亂也。又目錄後有興祖附記。稱鮑欽止云。辨騷非楚辭本書。不當錄。班固二序。舊在九嘆之後。今附於第一通之末云云。此本離騷之末。有班固二序。與所記合。而劉勰辨騷一篇。仍列序後。亦不詳其何故。豈但言其不當錄。而未敢遽删歟。漢人註書。大抵簡質。又往往舉其訓詁。而不備列其考據。興祖是編。列逸註於前。而一一疏通證明。補註於後於逸註多所闡發。又皆以補曰二字別之。使與原文不亂。亦異乎明代諸人。妄改古書。恣情損益。於楚辭諸註之中。特爲善本。故陳振孫稱其用力之勤。而朱子作集註。亦多取其說云。<br/>
</p></body>
</html>