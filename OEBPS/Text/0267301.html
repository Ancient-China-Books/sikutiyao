<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十七 雜家類存目四 七修類稾 五十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十七
<!--sf:-->雜家類存目四
</font><h2>
<!--ti:-->七修類稾 五十一卷
</h2>
<!--ed:-->江西巡撫採進本
<p>
<!--no:-->明郞瑛撰。瑛字仁寶。仁和人。是編乃其筆記。凡分天地國事義理辨證詩文事物奇謔七門。所載如杭州宋官署考。則咸淳臨安志及西湖各志所未詳。又紀明初進茶。探春先春紫筍諸名。及漕河開鑿工程。皆明會典及明史諸志所未及。亦閒有足資考證者。然採掇龐雜。又往往不詳檢出處。故蹖謬者不一而足。如以宋李建中爲南唐人。謂謝無逸以蝴蝶詩得名。後李商隱竊其義。則以唐人而蹈襲宋人。引武林女子金麗卿詩梅邊柳外識林蘇句。識其不能守禮。出則擁蔽其面。皆極爲王士禎所詆斥。見於香祖筆記中。此外如紀楊維楨爲明太祖所召。託疾固辭。作詩縊死。則全無事實。桓溫妻我見猶憐之語。不知爲李勢妹。而但云溫娶妾甚都。則失之耳目之前。至周公恐懼流言日。王莽謙恭下士時一詩。以爲不知姓名。必宋人所作。則幷白居易集而亦忘之。蓋名人著書。鹵莽往往如此。書中極詆說郛輟耕錄。然此編實出此二書下。所謂人苦不自知也。<br/>
</p></body>
</html>