<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 簡平儀說 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->簡平儀說 一卷
</h2>
<!--ed:-->兩江總督採進本
<p>
<!--no:-->明西洋人熊三拔撰。據卷首徐光啓序。蓋嘗參證於利瑪竇者也。大旨以視法取渾圓爲平圓。而以平圓測量渾圓之數也。凡名數十二則。用法十三則。其法用上下兩盤。天盤在下。所以取赤道經緯。故有兩極線。赤道線。節氣線。時刻線。地盤在上。所以取地平經緯。故有天頂。有地平。有高度線。有地平分度線。皆設人目自渾體外遠視。其正對大圓爲平圓。斜倚於內者爲橢圓。當圓心者爲直線。其與大圈平行之距等小圈。亦皆爲直線。地盤空其半圓。使可合視。二盤中挾樞紐。使可旋轉。用時依其地。北極出地平高度安定二盤。則赤道地平兩經緯。交錯分明。凡節氣時刻高度偏度。皆可互取其數。天盤用方版。上設兩耳表。以測日影。地盤中心繫墜線。以視度分。立用之。可以得太陽高弧度。旣得太陽高弧。則本時諸數。亦皆可取。蓋是儀寫渾於平。如取影於燭。雖云借象。而實數出焉。弧三角以量代算之法。實本於此。今復推於測量。法簡而用捷。亦可云數學之利器矣。<br/>
</p></div></body>
</html>