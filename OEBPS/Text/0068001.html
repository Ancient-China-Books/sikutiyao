<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 十三經義疑 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->十三經義疑 十二卷
</h2>
<!--ed:-->江蘇巡撫採進本
<p>
<!--no:-->國朝吳浩撰。浩字養齋。華亭人。是書取諸經箋註。標其疑義。考訂之力頗勤。如季本讀禮疑圖。以萬人爲一軍。浩襲其說。於詩公車千乘公徒三萬。不主鄭箋舉成數之解。而引司馬法。又以一乘總三十人。定千乘當三萬人。而疑賈疏附會此法爲畿內之制。今考大司馬萬有二千五百人爲軍。小司徒五人爲伍。五伍爲兩。四兩爲卒。五卒爲旅。五旅爲師。五師爲軍。天子諸侯同制。小司徒疏。謂司馬法。成百井。三百家。革車一乘。士十人。徒二十人。至同方百里。萬井三萬家。革車百乘。士千人。徒二千人。乃天子畿內采地法。又司馬法。甲士三人。步卒七十二人。乃是畿外邦國法。此周之定制也。齊語。管子制國。五家爲軌。故五人爲伍。十軌爲里。故五十人爲小戎。四里爲連。故二百人爲卒。十連爲鄕。故二千人爲旅。五鄕爲師。故萬人爲軍。韋昭註。萬人爲軍。齊制也。周則萬二千五百人爲軍。此春秋列國之變制也。僖公之頌。正當齊桓之時。或其時卽用齊法。亦未可知。浩據以疑周禮。則非也。浩又於儀禮聘禮。引崔靈恩之說。謂諸侯三卿。司徒兼冢宰。司馬兼宗伯。司室兼司寇。諸侯雖正卿。猶不敢稱大。史記謂魯以孔子爲大司寇。若然。豈魯有六卿如天子耶。宋二王之後。故有大司馬。楚之有大司馬也。因僭稱王耳。今考管子王言篇。寧戚藝粟盡地利。立爲大司徒。王子城父爲大司馬。則春秋時諸侯正卿。明稱大。而稱大司馬者。又不止宋楚矣。又左氏傳曰。向爲人爲大司寇。則宋稱大者。又不特司馬矣。魯司寇爲司空兼官。本非正卿。或止得稱司寇。而概謂諸侯正卿。皆不得稱大。則亦弗之考也。又周禮乃立春官宗伯。鄭註引夏父弗忌爲宗人。浩謂春秋內外傳。俱作我爲宗伯。宗人雖亦掌禮之官。但位卑權輕。焉能擅爲逆祀。今考宗人之名。通於上下。左傳哀公二十四年。使宗人釁夏獻其立夫人之禮。對曰無之。公怒曰。汝爲宗司。尊之曰宗司。是非卑位矣。又文王世子。公族其在宗廟之中。則如外朝之位。宗人授事。以爵以官。註宗人掌禮及宗廟。與鄭氏周禮大宗伯註。宗官典國之禮。與其祭祀合。又大戴禮諸侯遷廟齊祝。宗人及從者皆齊。宗人擯。與周禮大宗伯職掌王之儐相合。鄭註宗伯爲宗人。蓋卽據此。此天子諸侯之宗人也。魯語。公父文伯之母。欲室文伯。饗其宗老。韋昭註。宗宗人。晉語。范文子謂其宗祝。韋昭註。亦曰宗宗人。此卿大夫之宗人也。浩以宗人爲位卑權輕。是以卿大夫之宗人。與天子諸侯之宗人。合爲一也。考核頗疏。其他如釋左傳得祏於橐中。謂大夫士亦有主。與蔡謨之說合。而引說文大夫以石爲主。則出前儒所引之外。釋爾雅昏強也。謂昏當作昬。書不昬作勞。昬音閔。與暋同。強也。又爾雅夏曰復胙。郭註未見所出。浩引穀梁楊疏云。復胙者。復前日之禮。有司徹。賈疏云。復胙者。復昨日之胙祭。則均可補郭註。其說亦頗有可採者。蓋於註疏之學。雖未能貫通融會。而研究考證。具有根柢。視剽剟語錄。枵腹談經。徒以大言臆斷者。則勝之遠矣。<br/>
</p></div></body>
</html>