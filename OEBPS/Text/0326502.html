<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 慶湖遺老集 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->慶湖遺老集 九卷
</h2>
<!--ed:-->兩江總督採進本
<p>
<!--no:-->宋賀鑄撰。鑄字方回。衞州人。唐諫議大夫知章之後。元宗時。知章致政。詔賜鏡湖。據謝承會稽先賢傳。謂慶湖以王子慶忌得名。後譌爲鏡。故鑄自號慶湖遺老。初以婚於宗女。授右班殿直。元祐中李淸臣奏換通直郎。通判泗州太平州。卒事蹟載宋史文苑傳其詩自元祐己卯以前。凡九卷。自製序文。是爲前集。己卯以後者爲後集。合前後集共二十卷。同時程俱爲之序今後集已佚。惟前集僅存。鑄子檁跋。稱後集經兵火散失。則南宋已無完本。故書錄解題所載卷數。與今本同也。方回作瀛奎律髓。稱鑄每詩題下必詳註作詩年月。與其人之里居姓氏。今觀此本與回所說相符葢猶舊刻之未經删竄者矣。鑄以塡詞名家。世傳其靑玉案詞。梅子黃時雨句。有賀梅子之稱然其詩亦工緻修潔。時有逸氣。恪雖不高。而無宋人悍獷之習。苕溪漁隱叢話稱其以望夫石詩得名。詩人玉屑。稱王安石賞其定林寺絕句。王直方詩話。載鑄論詩之言。曰平淡不涉於流俗。奇古不鄰於怪僻題詠不窘於物義。敍事不病於聲律。比興深者通物理。用事工者如己出格見於成篇渾然不可鐫氣出於言外。浩然不可屈。<span class="jiazhu">按此段以叶韻成文。</span>觀其所作雖不盡如其所論。要亦不甚愧其言也。陸游老學奄筆記曰。賀方回狀貌奇醜。俗謂之賀鬼頭。喜校書。朱黃未嘗去手。詩文皆高不獨工長短句也。今其文則不可睹矣。<br/>
</p></div></body>
</html>
