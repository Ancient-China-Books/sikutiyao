<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 范文忠集 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->范文忠集 十二卷
</h2>
<!--ed:-->直隸總督採進本
<p>
<!--no:-->明范景文撰。景文有大臣譜。已著錄。所著詩文。有味元堂疏稾。思仁堂存稾。玉靜閣存稾。且園存稾。瀾圍存稾。餐冰齋詩稾諸目。其子毓秀。及其甥王孫錫等。合編以爲此集。景文爲莊烈帝所知。入閣未五十日。而都城淪破。卒能從容蹈義。大節炳然。至生平歷官所至。亦多引繩切墨。持正不阿。史稱其在文選時。值魏忠賢魏廣微中外用事。景文同鄉。不一詣其門。亦不附東林。孤立行義而已。是其丰裁峻厲。而不肎矯激以騖名。在明季尤爲希覯。今觀集中攝銓副銓諸橐。所載奏議。大抵剴切詳明。切中時弊。而撫豫出鎭等稾。所載諸疏。於興利除害之方。規畫不遺餘力。雖遭時艱棘。弗獲盡用。而經世之才。實可具覘其崖略。是又不獨以義烈見重矣。<br/>
</p></div></body>
</html>