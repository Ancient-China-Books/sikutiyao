<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 考功集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->考功集 十卷
</h2>
<!--ed:-->江蘇巡撫採進本
<p>
<!--no:-->明薛蕙撰。蕙有西原遺書。已著錄。正嘉之際。文體初新。北地信陽。聲華方盛。蕙詩獨以淸削婉約。介乎其閒。古體上挹晉宋。近體㫄涉錢郞。核其遺編。雖亦議擬多而變化少。然當其自得。覺筆墨之外。別有微情。非生吞漢魏。活剝盛唐者比。其戲成五絕句。取何景明之俊逸。而病李夢陽之粗豪。所尚略可見矣。又蕙與湛若水俱爲嚴嵩同年。嵩權極盛之時。若水年已垂耄。不免爲嵩作鈐山堂集序。反履推頌。頗爲盛德之累。蕙初亦愛嵩文采。頗相酬答。迨其柄國以後。卽薄其爲人。不相聞問。凡舊時倡和。亦悉削其稾。故全集十卷。無一字與嵩相關。人品之高。迥出流輩。其詩格蔚然孤秀。實有自來。是其所樹立。又不在區區文字閒也。<br/>
</p></div></body>
</html>