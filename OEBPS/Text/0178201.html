<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 授經圖 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->授經圖 二十卷
</h2>
<!--ed:-->兩江總督採進本
<p>
<!--no:-->明朱睦㮮撰。睦㮮有易學識疑。已著錄。是編所述經學源流也。案崇文總目有授經圖三卷。敍易詩書禮春秋三傳之學。其書不傳。宋章俊卿山堂考索。嘗溯其宗派。各爲之圖。亦未能完備。且頗有舛譌。睦㮮乃因章氏舊圖。而增定之。首敍授經世系。次諸儒列傳。次諸儒著述。歷代經解名目卷數。每經四卷。五經共爲二十卷。睦㮮自序。稱釐爲四卷。疑傳寫有脫文也。舊無刊版。惟黃虞稷家有寫本。康熙中。虞稷乃同錢塘龔翔麟。校而刻之。虞稷序稱西亭舊本（案西亭卽睦㮮之別號。）先後不無參錯。子與龔子蘅圃。重爲釐正。易則以復古爲先。書則以今文爲首。其他經傳之闕軼者。復取歷代史藝文志。及通志通考所載。咸爲補入。而近代傳註可傳者。亦閒錄焉。視西亭所輯。庶幾少備云云。又睦㮮義例。稱周漢而下。至金元作者。凡一千一百三十二人。國朝三十九人。經解凡一千七百九十八部。二萬一千七十一卷。虞稷等附註其下。稱新增入古今作者二百五十五人。經解凡七百四十一部。六千二百一十八卷。則虞稷等大有所竄改。非復睦㮮之舊矣。今以所改者觀之易稱以復古爲先。而列子夏易傳。實王弼本。非古易也。書稱以今文爲首。而所列朱子書古經。實孔安國本。非今文也。以是例推。殆未能盡允。且睦㮮之作是書。大旨病漢學之失傳。因溯其專門授受。欲儒者飲水思源。故所述列傳。止於兩漢。其子勤䓺跋。（案䓺字原本誤作𦺈字。今改正。）亦稱秦燼之餘。六經殘滅。漢興諸儒。頗傳不絕之緒。於是專門之學甚盛。至東京則授受鮮有次第。而經學亦稍稍衰矣。故是編所列。多詳於前漢云云。其著書之意。粲然明白。虞稷等乃雜採諸家以補之。與睦㮮所見。正復相反。然朱彝尊經義考未出以前。能條析諸經之源流。此書實爲之嚆矢。正不以有所點竄。併其原書而廢之矣。<br/>
</p></div></body>
</html>