<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 淵穎集 十二卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->淵穎集 十二卷
<!--ti:-->附錄 一卷
</h2>
<!--ed:-->兩江總督採進本
<p>
<!--no:-->元吳萊撰。萊字立夫。浦陽人。延祐中復科舉之制。以春秋貢於鄉。試禮部不第。後以薦署饒州路長薌書院山長。未行而卒。年僅四十四。其門人金華宋濂等。私諡爲淵穎先生。據其諡議。取經義元深爲淵。文詞貞敏爲穎也。萊與黃潛柳貫。竝受業於宋方鳳。再傳而爲宋濂。遂開明代文章之派。故年不登中壽。身未試一官。而在元人中。屹然負詞宗之目。與溍貫相埒。遺稾甚夥。濂爲摘其有關學術議論之大者。編爲斯本。靑田劉基序之。碑文諡議一卷。別爲附錄。張綸林泉隨筆曰。吳立夫諭倭書。蓋其十八歲所作。規模仿司馬相如諭蜀文。其末所述諭其王之言。雖古之辨士。莫能過也。其他大游觀日兩賦。與夫形釋泰誓論補牛尾歌等篇。皆雄深卓絕。眞先秦兩漢閒作者。黃溍亦稱其文嶄絕雄深。類秦漢閒人。皆未免溢量。胡助謂他人患其淺陋。而萊獨患其宏博。斯爲篤論矣。王士禎論詩絕句有曰。鐵崖樂府氣淋漓。淵穎歌行格儘奇。耳食紛紛說開寶。幾人眼見宋元詩。實舉以配楊維楨。而其所選七言古詩。乃錄萊而不錄維楨。蓋維楨爲詞人之詩。萊則詩人之詩。恃氣縱橫。與覃思冶煉。門戶固殊。士禎論詩絕句。作於任揚州推官時。而古詩選一書。則其後來所定。所見尤深也。<br/>
</p></body>
</html>