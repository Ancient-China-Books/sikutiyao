<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 小畜集 三十卷 小畜外集 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->小畜集 三十卷
<!--ti:-->小畜外集 七卷
</h2>
<!--ed:-->鴻臚寺少卿曹學閔家藏本
<!--ed:-->兵部侍郞紀昀家藏本
<p>
<!--no:-->宋王禹偁撰。禹偁字元之。鉅野人。太平興國八年進士。官至翰林學士知制誥。屢以事謫守郡。終於知蘄州。事蹟具宋史本傳。禹偁嘗自次其文。以易筮之得乾之小畜。因以名集。晁公武讀書志。陳振孫書錄解題。皆作三十卷。與今本同。惟宋志作二十卷。然宋志荒謬最甚。不足據也。宋承五代之後。文體纖儷。禹偁始爲古雅簡淡之作。其奏疏尤極剴切。宋史採入本傳者。議論皆英偉可觀。在詞垣時。所爲應制駢偶之文。亦多宏麗典贍。不愧一時作手。集凡賦二卷。詩十一卷。文十七卷。紹興丁卯。歷陽沈虞卿。嘗刻之黃州。明代未有刊本。世多鈔傳其詩。而全集罕覯。故王士禎池北偶談。稱僅見書賈以一本持售。後不可復得爲憾。近時平陽趙氏。始得宋本刊行。而陳振孫書錄解題。所載外集三百四十首。其曾孫汾所裒輯者。則久佚不傳。此殘本爲河閒紀氏閱微草堂所藏。僅存第七卷至第十三卷。而又七卷前闕數頁。十三卷末集賢錢侍郞知大名府序。惟有篇首二行。計亦當闕一兩頁。原帙籤題。卽曰小畜外集殘本。上下二册。知所傳止此矣。其中次韻和朗公見贈詩。及題下自註朗字。皆闕筆。知猶從宋本影鈔也。凡詩四十四篇。雜文八篇。論議五篇。傳三篇。箴贊頌九篇。代擬二十篇。序十二篇。共一百一篇。較原帙僅三之一。然北宋遺集。流傳漸少。我皇上稽古右文。凡零篇斷簡。散見永樂大典中者。苟可編排。咸命儒臣輯錄成帙。以示表章。此集原書七卷。巋然得存。是亦可寶之祕笈。不容以殘闕廢矣。<br/>
</p></div></body>
</html>