<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 還寃志 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->還寃志 三卷
</h2>
<!--ed:-->內府藏本
<p>
<!--no:-->隋顏之推撰。之推有家訓。已著錄。此書隋志不載。唐書藝文志作寃魂志三卷。文獻通考作北齊還寃志二卷。考宋史藝文志。作顏之推還寃志。太平廣記所引。亦皆稱還寃志。與今本合。則唐志爲傳寫之譌。至書中所記。上始周宣王杜伯之事。不得目以北齊。卽之推亦始本梁人。後終隋代。觀陸法言切韻序。則開皇之初。尚與劉臻等八人同時定韻。更不得目以北齊。殆因舊本之首。題北齊黃門侍郞顏之推撰。遂誤以冠於書名上歟。觀宋史又載釋庭藻續北齊還寃志一卷。則誤稱北齊。亦已久矣。自梁武以後。佛教彌昌。士大夫率皈禮能仁盛談因果。之推家訓有歸心篇。於罪福尤爲篤信。故此書所述。皆釋家報應之說。然齊有彭生。晉有申生。鄭有伯有。衞有渾良夫。其事竝載春秋傳。趙氏之大厲。趙王如意之蒼犬。以及魏其武安之事。亦未嘗不載於正史。強魂毅魄。憑厲氣而爲變。理固有之。尚非天堂地獄幻杳不可稽者比也。其文詞亦頗古雅。殊異小說之冗濫。存爲鑑戒。固亦無害於義矣。陳繼儒嘗刻入秘笈中。刊削不完。僅存一卷。此本乃何鏜漢魏叢書所刻。猶爲原帙。今據以著錄焉。<br/>
</p></body>
</html>