<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 筆記 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->筆記 三卷
</h2>
<!--ed:-->兩淮鹽政採進本
<p>
<!--no:-->宋宋祁撰。祁有益部方物略。已著錄。其書上卷曰釋俗。中卷曰考訂。多正名物音訓。裨於小學者爲多。亦閒及文章史事。下卷曰雜說。則欲自爲子書。造語奇雋。多似焦贛易林。譚峭化書。而終以庭戒治戒左志右銘。未審爲平日預作。爲其後人附入也。末有寶慶二年上虞李衎跋。稱其可疑者七事。如以骨朵爲胍𦘴。不知朵爲莠字之譌。以鮑照作昭爲誤。而不知唐避武后之諱。以牛耕始漢趙過。而不知冉耕字伯牛。古犁字文亦從牛。以移爲開而反合。而不知爲郁李。以臣瓚爲于瓚。而不知酈道元水經注稱薛瓚。以朴無樸音。而祁所預修之集韻。實有蒲侯匹角二切。以卯本柳字。而不知實古卿字。所摭多中其失。然大致考據精詳。非他說部游談者比。其中如論漢高祖呂后一條。後蘇洵高祖論全本之。又如蕭該漢書音義。爲顏師古所未見者。亦賴此書存其略。晁公武讀書志稱是書每章冠以公曰字。不知何人所編。此本無之。或傳刻者所削。文獻通考引中興藝文志。以是書爲紹聖中宋肇次其祖庠之語。與公武說異。馬端臨謂二筆錄卷面相同。祁庠又兄弟。不能定爲一書二書。今考書中稱引莒公者不一。莒公卽庠。則此錄爲祁明矣。或肇所編。又別一書。亦名筆錄耳。<br/>
</p></body>
</html>