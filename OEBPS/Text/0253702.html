<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 東園叢說 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->東園叢說 三卷
</h2>
<!--ed:-->浙江巡撫採進本
<p>
<!--no:-->舊本題宋李如篪撰。如篪始末未詳。據卷首紹興壬子自序。則括蒼人。時爲桐鄉丞。正德崇德縣志載宋李如篪字委牖。崇德人。少游上庠。博學能文。著有東園叢說樂書行世。晚以特科官桐鄉丞。人名書名仕履並合。當卽其人也。其書諸家不記錄。莫考其所自來。下卷雜說中所作初夏詩。及其父歡喜口號三首。爲自來錄宋詩者所未及。又是書自序作於壬子。爲紹興元年。周庭筠刊書跋作於甲寅。爲紹興三年。而記時事一條。記紹興六年楊幺李成事。憸佞一條。記紹興二十四年秦塤登第事。以少敗衆一條。記紹興三十一年兩淮失守事。且有稱高宗廟號者。則書當成於孝宗時。年月殊不相應。且語孟說一門。語孟合稱。不似南宋初語。所辨北辰不動一條。與明陳士元論語類考之說同。似乎曾見集註。故有此說。亦不似朱子以前語。其天文歷數說。謂今之渾天實蓋天之法。亦似歐羅巴書旣入中國之語。宋以前。卽推步之家。未明此理。無論儒生。或近時好事者。因如篪書名捃摭舊文。益以所見。僞爲此帙歟。今但就其書而論。如春秋行夏時一條。謂以建子爲周正月。乃左氏之失。不知左氏周人。記他事或失之誣。至於本朝正朔。則婦豎皆知。左氏不容有誤。詩亡春秋作一條。謂孔子所聞所見之世無詩。不知株林夏南詩有姓名。不能移之東遷前也。召公不說一條。謂周公朝侯於明堂。召公嘗北面而事之。則誤信明堂位之謬說。左傳其處者爲劉氏一條。疑丘明先知。又疑其附會。則未考此句爲漢儒增入。孔穎達正義已有明文。然如解王用三驅。引周官大司馬立表爲證。解坤六五爻。駁程傳女媧武氏之非。解說卦生蓍。糾揚雄產蓍之誤。解繫辭太極生兩儀。爲生蓍之法。引左傳楚有句澨章澨雍澨𨗨澨諸地。證三澨非水名。解關雎爲后妃求淑女。引崔靈恩三禮義宗。證縮酒用茅之義。以及考究易之八法及六日七分之說。推算絳縣人甲子之類。皆典核不苟。於經義頗爲有裨。故雖顯有可疑。而其書可採。亦姑並存之。以資參訂焉。<br/>
</p></div></body>
</html>