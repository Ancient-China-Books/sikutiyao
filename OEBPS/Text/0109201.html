<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部六
<!--sf:-->別史類
</font><h2>
<!--ti:-->隆平集 二十卷
</h2><p>
<!--no:-->舊本題宋曾鞏撰。鞏字子固。南豐人。嘉祐二年進士。調太平州司法參軍。召集賢校理。出知福明諸州。神宗時官至中書舍人。事蹟具宋史本傳。是書紀太祖至英宗五朝之事。凡分目二十有六。禮似會要。又立傳二百八十四。各以其官爲類。前有紹興十二年趙伯衛序。其記載簡略瑣碎。頗不合史法。晁公武到書志摘其記太平御覽與總類爲兩書之誤。疑其非鞏所作。今考鞏本傳。不載此集。曾肇作鞏行狀。及韓維撰鞏神道碑。臚述所著書甚備。亦無此集。據玉海元豐四年七月。鞏充史館修撰。十一月鞏上太祖總論。不稱上意。遂罷修五朝史。鞏在史館。首尾僅五月。不容遽撰此本以進。其出於依託。殆無疑義。然自北宋之末。已行於世。李燾作續通鑑長編。如李至拜罷等事。閒取其說。則當時固存而不廢。至元修宋史。袁桷作搜訪遺書條例。亦列及此書。以爲可資援證。蓋雖不出於鞏。要爲宋人之舊笈。故今亦過而存之。備一說焉。
</p><br/></div></body></html>