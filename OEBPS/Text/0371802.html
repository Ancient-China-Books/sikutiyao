<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->鐵廬集 三卷
<!--ti:-->外集 二卷
<!--ti:-->後錄 一卷
</h2><p>
<!--no:-->國朝潘天成撰。天成字錫疇。溧陽人。寄籍桐城。爲安慶府學生。溧陽志載其幼與父母避讎相失。年十五乞食行求。遇於江西界。百計迎歸。傭販以養。備極艱苦。以其閒讀書講業。竟爲積學。年七十四。汔窮餓以死。瞿源洙集。有潘孝子傳。與志所言合。蓋篤志苦行之士也。是集爲其門人許重炎所編。冠以小傳年譜。第一卷爲默齋訓言。天成述其師湯之錡語也。二卷爲雜著。天成詩文也。三卷爲語錄。重炎與蔣師韓記天成語也。外集一卷。爲勿菴訓言。天成記其師梅文鼎語。二卷爲雜著。亦天成遺文補刊者。後錄一卷。則其墓記之類也。天成學問。源出姚江。以養心爲體。以經世爲用。其詩文皆抒所欲言。不甚入格。然行誼者文章之本。綱常者風教之源。天成出自寒門。終身貧賤。而天性眞摯。人品高潔。類古所謂獨行者。其精神堅苦。足以自傳其文。故身歿嗣絕。而人至今重之。特錄其集。俾天下曉然。知國朝立教。在於敦倫紀。礪名節。正人心。厚風俗。固不與操觚之士。論文采之優劣。亦不與講學之儒。爭議論之醇疵也。
</p><br/></div></body></html>