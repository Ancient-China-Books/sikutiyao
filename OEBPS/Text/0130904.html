<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十五 傳記類存目一 范文正年譜 一卷 補遺 一卷 附義莊規矩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十五
<!--sf:-->傳記類存目一
</font><h2>
<!--ti:-->范文正年譜 一卷
<!--ti:-->補遺 一卷
<!--st:--><font size="-1">附</font>義莊規矩 一卷
</h2>
<!--ed:-->浙江巡撫採進本
<p>
<!--no:-->年譜一卷。宋樓鑰撰。鑰字大防。鄞縣人。隆興元年進士。官至參知政事。除資政殿大學士。提舉萬壽觀。卒諡宣獻。事蹟具宋史本傳。補遺一卷。不知何人所作。前有自識一條。謂取舊譜所未載者。見之各年之下。所摭前譜闕遺頗多。亦足以互相考證。元天歷三年。仲淹八世孫國儁。與文正奏議同刊行之。其義莊規矩一卷。則仲淹嘗買田置義莊於蘇州。以贍其族。創立規矩。刻之版牓。後其法漸隳。治平中。其子純仁知襄邑縣。奏乞降指揮。下本州許官司受理。遂得不廢。南渡後。其五世孫左司諫之柔。復爲整理。續添規式。其本爲范氏後人所錄。凡皇祐二年。仲淹初定規矩十條。又熙寧元豐紹聖元祐祟寧大觀閒。純仁兄弟續增規矩二十八條。其慶元二年十二條。則之柔所增定。書中稱二相公者。謂純仁。三右丞者。謂純禮。五侍郞者。謂純粹。皆其子孫之詞也。<br/>
</p></div></body>
</html>