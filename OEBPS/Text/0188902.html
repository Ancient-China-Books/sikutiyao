<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 帝學 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->帝學 八卷
</h2>
<!--ed:-->內府藏本
<p>
<!--no:-->宋范祖禹撰。祖禹有唐鑑。已著錄。是書元祐初祖禹在經筵時所進。皆纂輯自古賢君迨宋祖宗典學事蹟。由伏羲迄宋神宗。每條後閒附論斷。自上古至漢唐二卷。自宋太祖至神宗六卷。於宋諸帝敍述猶詳。蓋亦本法祖之意。以爲啓迪也。祖禹初侍哲宗經幄。因夏暑罷講。卽上書論今日之學與不學。係他日治亂。而力陳宜以進學爲急。又歷擧人主正心修身之要。言甚切至。史稱其在邇英時。守經據正。獻納尤多。又稱其長於勸講。平生論諫數十萬言。其開陳治道。區別邪正。辨釋事宜。平易明白。洞見底蘊。雖賈誼陸贄。不是過。今觀此書。言簡義明。敷陳剴切。實不愧史臣所言。雖哲宗惑於黨論。不能盡用祖禹之說。終致更張初政。國是混淆。而祖禹忠愛之忱。惓惓以防微杜漸爲念。觀於是書。千載猶將見之矣。<br/>
</p></body>
</html>