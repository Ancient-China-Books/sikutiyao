<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 天原發微 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->天原發微 五卷
</h2>
<!--ed:-->兩淮鹽政採進本
<p>
<!--no:-->宋鮑雲龍撰。雲龍字景翔。歙縣人。景定中鄉貢進士。入元不仕以終。是書以秦漢以來言天者。或拘於數術。或淪於空虛。致天人之故。鬱而不明。因取易中諸大節目。博考詳究。先列諸儒之說於前。而以己見辨論其下。擬易大傳天數二十有五。立目二十五篇。曰太極。以明道體。曰動靜。以明道用。曰靜動。以明用本於體。曰辨方。言一歲運行必胎坎位。曰元渾。言萬物終始總攝天行。曰分二。言動靜初分。曰衍五。言陰陽再分。曰觀象。言四象生兩儀之故。曰太陽。曰太陰。曰少陽。曰少陰。以日月星辰分配。用邵子之說。與大傳旨異。曰天樞。言北辰。曰歲會。言十二次。曰司氣。言七十二候。曰卦氣。言焦京學爲太元所出。曰盈縮。言置閏。曰象數。言圖書。曰先後。言先後天。曰左右。言左旋右旋。曰二中。言五六爲天地中。曰陽復。言復爲天心。曰數原。言萬變不出一理。曰鬼神。言後世所謂鬼神。多非其正。曰變化。言天有天之變化。人有人之變化。而以朱子主敬之說終之。其中或泛濫象數。多取揚雄舊說。不免稍近於雜。要其條縷分明。於數學亦可云貫通矣。元元貞閒。鄭昭祖刊行其書。方回戴表元皆有序。至於明初。其族人鮑寧。本趙汸之說。附入辨正百餘條。剖析異同。多所推闡。又作篇目名義。及採雲龍與方回問答之語。爲節要一卷。冠之於首。蓋亦能發明雲龍之學者。然於原文頗有所删改。非復元貞刊本之舊矣。<br/>
</p></div></body>
</html>