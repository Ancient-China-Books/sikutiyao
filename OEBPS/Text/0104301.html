<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 續宋編年資治通鑑 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三
<!--sf:-->編年類
</font><h2>
<!--ti:-->續宋編年資治通鑑 十五卷
</h2>
<!--ed:-->浙江巡撫採進本
<p>
<!--no:-->宋劉時擧撰。時擧里貫無考。其結銜稱通直郞戶部架閣國史實錄院檢討兼編修官。宋季三朝政要。載史嵩之父喪去位。詔以右丞相起復。時擧爲廪學生。有與王元野黃道等九十四人上疏力爭一事。其始末則未之詳也。是書所記。始高宗建炎元年。迄寧宗嘉定十七年。當成於理宗之世。而書末附論一條。稱理宗撐柱五十年而後亡。不可謂非幸云云。其言乃出於宋亡以後。似非時擧原文。案舊本目錄後有書坊題識一則。稱是編繫年有考據。載事有本末。增入諸儒集議。三復校正。一新刊行云云。則書中所附議論。又元時刊書者所增入。非其舊矣。其中紀載。雖以簡約爲主。或首尾未具。於事蹟閒有脫遺。然如論張浚不附和議。而不諱其黨汪黃攻李綱引秦檜之罪。辨李綱之被謗遠謫。而不諱其庇翁彥國陷宋齊愈之失。襃貶頗協至公。無講學家門戶之見。卷端有朱彝尊題詞。稱其過於王宗沐薛應旂所撰。殆不誣云。<br/>
</p></body>
</html>