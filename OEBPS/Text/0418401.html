<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 風雅翼 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->風雅翼 十四卷
</h2>
<!--ed:-->編修汪如藻家藏本
<p>
<!--no:-->元劉履編。履字坦之。上虞人。入明不仕。自號草澤閒民。洪武十六年。韶求天下博學之士。浙江布政使強起之。至京師。授以官。以老疾固辭。錫鈔遣還。未及行而卒。浙江通志。列之隱逸傳中。是編首爲選詩補註八卷。取文選各詩。刪補訓釋。大抵本之五臣舊註。曾原演義。而各斷以己意。次爲選詩補遺二卷。取古歌謠詞之散見於傳記諸子及樂府詩集者。選錄四十二首。以補文選之闕。次爲選詩續編四卷。取唐宋以來。諸家詩詞之近古者。一百五十九首。以爲文選嗣音。其去取大旨。本於眞德秀文章正宗。其詮釋體例。則悉以朱子詩集傳爲準。其論杜甫三吏三別。太迫切而乏簡遠之度。以視建安樂府。如典謨之後。別有盤誥。足見風氣變移。不知諷諭之語。必含蓄乃見優柔。敍述之詞。必眞切乃能感動。王粲七哀詩曰。出門無所見。白骨蔽平原。路有饑婦人。抱子棄草閒。顧聞號泣聲。揮涕獨不還。未知身死處。何能兩相完。此何嘗非建安詩。與三吏三別何異。又如孤兒行。病婦行。上畱田。東西門行。以及焦仲卿妻詩之類。何嘗非樂府詩。與三吏三別又何異。此不明文章之正變。而謬爲大言也。又論塘上行後六句。以爲魏文帝從軍。而甄后志之。不知古者採詩以入樂。聲盡而詞不盡。則刪節其詞。詞盡而聲不盡。則摭他詩數句以足之。皆但論聲律。不論文義。樂府詩集。班班可考。塘上行末六句。忽及從軍。蓋由於此。履牽合魏文帝之西征。此不明文章之體裁。而横生曲解也。至於以漢魏篇章。強分比興。尤未免刻舟求劍。附合支離。朱子以是註楚詞。尚有異議。况又效西子之顰乎。以其大旨不失於正。而亦不至全流於膠固。又所箋釋評論。亦頗詳贍。尚非枵腹之空談。較陳仁子書。猶在其上。固不妨存備參考焉。又案葉盛水東日記。稱祭酒安成李先生。於劉履風雅翼。嘗別加註釋。視劉益精。安成李先生者。李時勉也。其書今未之見。然時勉以學問醇正。人品端方。爲天下所重。詩歌非其所長。考證亦非其所長。計與履之原書。亦不過伯仲之閒矣。<br/>
</p></div></body>
</html>