<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 埤雅 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->埤雅 二十卷
</h2>
<!--ed:-->浙江巡撫採進本
<p>
<!--no:-->宋陸佃撰。佃字農師。越州山陰人。少從學於王安石。熙寧三年。擢進士甲科。授蔡州推官。選爲鄆州教授。召補國子監直講。歷轉至左丞。未幾罷爲中大夫。出知毫州。卒於官。事蹟具宋史本傳。史稱其精於禮家名數之學。所著埤雅禮象春秋後傳之類。凡二百四十二卷。王應麟玉海。又記其修說文解字。其子宰作此書序。又稱其有詩講義爾雅註。今諸書並佚。其爾雅新義。僅散見永樂大典中。文句譌闕。亦不能排纂成帙。傳於世者。惟此書而已。凡釋魚二卷。釋獸三卷。釋鳥四卷。釋蟲二卷。釋馬一卷。釋木二卷。釋草四卷。釋天二卷。刊本釋天之末。註後闕字。然則併此書亦有佚脫。非完本矣。宰序稱佃於神宗時召對。言及物性。因進說魚說木二篇。後乃並加筆削。初名物性門類。後註爾雅畢。更修此書。易名埤雅。言爲爾雅之輔也。其說諸物。大抵略於形狀。而詳於名義。尋究偏旁。比附形聲。務求其得名之所以然。又推而通貫諸經。曲證旁稽。假物理以明其義。中多引王安石字說。蓋佃以不附安石行新法。故後入元祐黨籍。其學問淵源。則實出安石。晁公武讀書志。謂其說不專主王氏。亦似特立。殆未詳檢是編。誤以論其人者論其書歟。觀其開卷說龍一條。至於謂曾公亮得龍之脊。王安石得龍之睛。是豈不尊安石者耶。然其詮釋諸經。頗據古義。其所援引。多今所未見之書。其推闡名理。亦往往精鑿。謂之駁雜則可。要不能不謂之博奧也。<br/>
</p></div></body>
</html>