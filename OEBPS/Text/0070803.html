<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 九經圖 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->九經圖 無卷數
</h2>
<!--ed:-->福建巡撫採進本
<p>
<!--no:-->國朝楊魁植編。其子文源增訂。魁植字輝斗。文源字澤汪。長泰人。是書以信州學宮石刻易書詩禮記周禮春秋六經圖。析春秋三傳爲三。而益以儀禮爲九經。其信州石刻原本殘脫者。則仍闕之。但其中如易旣載河圖洛書。又載古河圖洛書二圖。一爲旋毛。一爲龜坼。據明以來之僞本。殊爲失考。末復載邵子皇極經世。司馬光潛虛。關朗洞極。揚雄太元準易運會歷數等圖。皆易外支流。亦失之泛濫。書不載序。而詩獨載序。例不畫一。所註地理。皆沿石本之舊。如魯云今仙源縣。荊山云今襄州之類。時代未明。春秋列國表內。增入孔子。亦非體例。三禮皆勦聶崇義楊復諸圖。而喪禮及行禮諸圖。又删不載。蓋科舉對策之本。不足以資考據也。<br/>
</p></body>
</html>