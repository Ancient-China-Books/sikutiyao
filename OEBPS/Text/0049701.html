<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 稽禮辨論 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->稽禮辨論 一卷
</h2>
<!--ed:-->江西巡撫採進本
<p>
<!--no:-->國朝劉凝撰。凝字二至。南豐人。由貢生官崇義縣訓導。是書凡爲論者十六。爲辨者六。合二十二篇。引證頗古。而考核未精。若月令論一篇。謂太尉不始於秦。卽國語之元尉。及夏官之軍司馬。今考漢百官表。太尉與大司馬更置。黃霸傳。亦云以丞相兼之。續漢志。又云太尉公一人。若夏官之軍司馬。則位在小司馬之下。與太尉尊卑懸絕。又晉語曰。知祁奚之果而不淫也。使爲元尉。韋昭注。元尉。中軍尉也。又云。知鐸遏寇之恭敬而信彊也。使爲輿尉。韋昭注。輿尉。上軍尉也。蓋古者三軍皆有尉。尉繚子曰。長伯教成合之兵尉。兵尉教成合之裨將。兵尉。卽國語之元尉輿尉也。其職位在軍將下。今凝以元尉爲太尉。尤屬不倫。又若續唐仲友周禮武成孟子論一篇。謂諸侯百里。爲井者萬。以十井起乘。天子千里。爲井者百萬。以百井起乘。今考井田。以一甸起乘。無分天子諸侯。成公元年三月作丘甲。杜注。長轂一乘。甸所賦。今魯使丘出之。譏重斂。故書。丘。十六井也。諸侯以十六井起乘。尚乖於制。則謂以十井起乘者。不尤謬乎。又若公路公行公族論一篇。謂詩左傳之公行。卽周禮之諸子。文王世子之庶子。專掌庶子之政令。諸子文曰。掌國子之倅。對適子與母弟言之。故云副貳也。今考諸子職。又云國有大事。則帥國子而致于太子。周禮全經。凡稱國子者。無不統有適庶。師氏以三德教國子。保氏養國子以道。大司樂以樂德樂語樂舞教國子。樂師掌國學之政。以教國子小舞。皆是也。今凝獨以諸子所帥之國子爲妾子。與全經無一可通。且凝旣知諸子卽庶子而文王世子曰。庶子以公族之無事者守于公宮。正室守太廟。鄭注。正室。適子也。是庶子明掌適子之政。而凝乃誤以國子之倅。爲適子母弟之副貳。遂誤以諸子所掌惟妾子之政。使合於左傳之公行。不特不會鄭注倅字之義。且幷周禮全經及文王世子之文亦皆乖刺矣。又若十二章服辨一篇。謂郊天未至泰壇。先服狐白裘。次加袞服爲裼衣。袞服上加大裘。狐白與黑羔相爲表裏。卽家語所云天子大裘以黼之是也。當祀之時。脫裘而服狐白及袞。卽家語所云旣至泰壇王脫裘是也。今考司服曰。祀昊天上帝。則服大裘。如凝之說。則是服狐白裘而冕矣。又玉藻疏引劉氏說。凡六冕之裘皆用羔。引熊氏說。謂六冕皆用狐青裘。蓋冕服皆元。羔及狐青裘色亦元。今以袞表狐白裘。則裘裼異色。又玉藻曰。惟君有黼裘以誓省。鄭注。以羔與狐白雜爲黼文。而凝乃以內服狐白外服黑羔爲黼文。穿鑿尤甚。凝是書於三禮之學頗勤。亦閒能致力於漢魏諸書。而喜新好異。故持論往往不確焉。<br/>
</p></body>
</html>