<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 汗簡 三卷 目錄敍略 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->汗簡 三卷
<!--ti:-->目錄敍略 一卷
</h2>
<!--ed:-->兩淮馬裕家藏本
<p>
<!--no:-->宋郭忠恕撰。忠恕字恕先。洛陽人。是書首有李建中題字。後有附題兩行。稱忠恕仕周朝。爲朝散大夫宗正丞兼國子書學博士。疑亦建中所記。然據郭若虛圖畫見聞志。及蘇軾集所載忠恕小傳。竝稱宋太宗時。召忠恕爲國子監主簿。後流登州。道卒。則不得爲周人。又陶岳五代史補。載周祖入京師。時忠恕爲湘陰公推官。面責馮道之賣國。則先已仕漢。題周更誤矣。宋史藝文志。以此書與佩觿竝載。而晁陳諸家書目。皆不著錄。則在宋代亦罕見。此本乃宋李建中得之祕府。大中祥符五年。李直方得之建中。初無撰人名字。建中以字下註文有臣忠恕字。證以徐鉉所言。定爲忠恕所作。其分部從說文之舊。所徵引古文。凡七十一家。前列其目。字下各分註之。時王球呂大臨薛尚功之書。皆未出。故鍾鼎闕焉。其分隸諸字。卽用古文之偏旁。與後人以眞書分部。案韻繫字者不同。鈍吟雜錄。載馮舒嘗論此書。以沔汸膌駛諸字。援文就部爲疑。然古文部類。不能盡繩以隸楷。猶之隸楷轉變。不能盡繩以古文。舒之所疑。蓋不足爲累。且所徵七十一家。存於今者。不及二十分之一。後來談古文者。輾轉援據。大抵從此書相販鬻。則忠恕所編。實爲諸書之根柢。尤未可以忘所自來矣。<br/>
</p></div></body>
</html>