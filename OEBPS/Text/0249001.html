<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 學齋佔畢 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->學齋佔畢 四卷
</h2>
<!--ed:-->通行本
<p>
<!--no:-->宋史繩祖撰。繩祖字慶長。眉山人。受業於魏了翁之門。了翁鶴山集中有題史繩祖孝經一篇。卽其人也。其仕履始末。不甚可考。惟陽昉字溪集末有其挽詩。結銜稱朝請大夫直煥章閣主管成都府玉局觀齊郡史繩祖。蓋奉祠時作。所謂齋郡。其郡望也。是書皆考證經史疑義。其中如君子懷刑。訓刑爲型。子罕言利與命與仁訓與爲許。以凡事物之九數皆爲乾元之九。以禹於周易直鼎卦。以至解黃庭堅詩譏蘇軾之類。皆失之穿鑿。又如譏杜預註左傳。誤稱逸書。而不知古文之晚出。謂巿开字出後漢循吏傳。而不知本出國語。謂雙聲詩始姚合。而不知先有齊王融之類。皆疎於考據。然其他援據辨論。精確者爲多。亦孫奕示兒編之亞也。<br/>
</p></div></body>
</html>