<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十六 譜錄類存目 古玉圖譜 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十六
<!--sf:-->譜錄類存目
</font><h2>
<!--ti:-->古玉圖譜 一百卷
</h2>
<!--ed:-->內府藏本
<p>
<!--no:-->舊本題宋龍大淵等奉敕撰。宋史藝文志不載。他家著錄者皆未之及。尤袤遂初堂書目有譜錄一門。自博古考古圖外。尚有李伯時古器圖。晏氏辨古圖。八寶記。玉璽譜諸目。亦無是書之名。朱澤民古玉圖。作於元時。亦不言曾見是書。莫審其所自來。今卽其前列修書諸臣職銜。以史傳考證。舛互之處。不可枚舉。案宋制凡修書處有提舉監修詳定編修諸職名。從無總裁副總裁之稱。其可疑一也。宋制。翰林學士承旨。以學士久次者爲之。宋史佞倖傳載龍大淵紹興中爲建王內知客。孝宗受禪。自左武大夫除樞密副都承旨。知閤門事。出爲江東總管。是大淵官本武階。不應爲是職。又提舉嵩山崇福宮下加一使字。宋制亦無此名。且傳稱大淵於乾道四年死。此書作於淳熙三年。在大淵死後九年。何得尚領修纂之事。其可疑二也。又宇文粹中列銜稱翰林直學士。考南宋館閣綠及翰院題名記。自乾道至淳熙。僅有王淮崔敦詩胡元質周必大程叔達諸人。無粹中之名。其可疑三也。又宋史佞倖傳載。曾覿字純甫。汴人。紹興中爲建王內知客。考宗以潛邸舊人。除權知閤門事。淳熙元年。除開府儀同三司。六年加少保醴泉觀使。今是書旣作於淳熙三年。而於覿之列銜。僅稱檢校工部侍郞。轉無儀同三司之稱。且考宋志檢校官一十九。但有檢校尚書。從無檢校侍郞者。殊爲不合。其可疑四也。張掄卽明人。所稱作紹興內府古器評者。武林舊事稱爲知閤張掄。蓋其官爲知閤門事。亦武臣之職。而是書乃作提舉徽猷閤。按徽猷閤爲哲宗禦書閣。據閣志祇設有學士待制直閤。竝無提舉一官。若提舉祕閣。則當用宰執。又非掄所應爲。顯爲不考宋制。因知閤而附會之。其可疑五也。宋志皇城司但有幹當官。無提舉之名。此作提舉皇城司事張靑。與志不合。其可疑六也。又士祿列銜稱帶禦器械忠州防禦使直寶文閤。葉盛列銜稱帶禦器械汝州團練直敷文閣。案帶禦器械防禦團練。皆環衞武臣所授階官。而直閣爲文臣貼職。南宋一代。從未有以加武職者。其可疑七也。北宋有太常禮儀院。元豐定官制。已歸併太常寺。南渡無禮儀院之名。而此又有太常禮儀院使錢萬選。其可疑八也。書畫譜引陳善杭州志載。劉松年於寧宗朝進耕織圖稱旨賜金帶。此書作於淳熙初。距寧宗卽位尚二十年。而已雲賜金帶。其可疑九也。圖繪寶鑑稱李唐官成忠郞書院待詔。而此乃作儒林郞。旣不相合。且唐在徽宗朝已入畫院。建炎中以邵宏淵薦授待詔。圖繪寶鑑稱其時已年近八十。淳熙距建炎五十年。不應其人尚存。其可疑十也。畫史會要稱馬遠爲光寧朝待詔。陳善杭州志稱夏圭爲寧宗朝待詔。今淳熙初已有其名。時代不符。其可疑十一也。宋志樞密院無都事。工部無司務。文思院祇有提轄監管監門諸職。無掌院之名。種種乖錯不合。其可疑十二也。此必後人假託宋時官本。又僞造銜名以證之。而不加考據。妄爲捃摭。遂致舛錯乖互。不能自掩其跡。其亦不善作僞者矣。<br/>
</p></body>
</html>