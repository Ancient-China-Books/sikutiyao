<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 千頃堂書目 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->千頃堂書目 三十二卷
</h2>
<!--ed:-->浙江巡撫採進本
<p>
<!--no:-->國朝黃虞稷撰。虞稷字俞邰。先世泉州人。崇禎末流寓上元。書首自題曰閩人。不忘本也。所錄皆明一代之書。經部分十一門。旣以四書爲一類。又以論語孟子各爲一類。又以說大學中庸者入於三禮類中。蓋欲略存古例。用意頗深。然明人所說大學中庸。皆爲四書而解。非爲禮記而解。卽論語孟子。亦因四書而說。非若古人之別爲一經。專門授受。其分合殊爲不當。樂經雖亡。而不置此門。則律呂諸書無所附。其删除亦未允也。史部分十八門。其簿錄一門。用尤袤遂初堂書目之例。以收錢譜蟹錄之屬。古來無類可歸者。最爲允協。至於典故以外。又立食貨刑政二門。則贅設矣。子部分十二門。其墨家名家法家縱橫家。併爲一類。總名雜家。雖亦簡括。然名家墨家縱橫家。傳述者稀。遺編無幾。併之可也。併法家删之。不太簡乎。集部分八門。其別集以朝代科分爲先後。無科分者。則酌附於各朝之末。視唐宋二志之糅亂。特爲淸晰。體例可云最善。惟制擧一門。可以不立。明以八比取士。工是技者。隸首不能窮其數。卽一日之中。伸紙搦管而作者。不知其幾億萬篇。其不久而化爲故紙敗燼者。又不如其幾億萬篇。其生其滅。如煙雲之變現。泡沫之聚散。虞稷乃徒據所見而列之。不亦傎耶。每類之末。各附以宋金元人之書。旣不賅備。又不及於五代以前。其體例特異。亦不可解。然焦竑國史經籍志。旣誕妄不足爲憑。傅維鱗明書經籍志。尤侗明史藝文志稾。尤宂雜無緒。考明一代著作者。終以是書爲可據。所以欽定明史藝文志。頗採錄之。略其舛駁。而取其賅贍。可也。<br/>
</p></body>
</html>