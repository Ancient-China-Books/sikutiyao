<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十四
<!--sf:-->別集類十四
</font><h2>
<!--ti:-->後樂集 二十卷
</h2><p>
<!--no:-->宋衞涇撰。涇字淸叔。華亭人。徙居崑山。登淳熙十一年進士第一。王楙野客叢書。所謂潮至夷亭出狀元。甲辰衞涇果魁天下者也。累官參知政事。封秦國公。卒諡文節。其事蹟不具於宋史。惟南宋翰苑題名記。戴涇以開禧二年七月官中書舍人。兼修玉牒官直學士院。十月除吏部侍郞兼侍讀。三年十月除禮部尚書。十一月除御史中丞。宋史宰輔表。載開禧三年十一月丙戌。涇自中奉大夫試御史中丞。除端明殿學士。簽書樞密院事。丁亥兼權參知政事。十二月壬戌。涇與雷孝友同除參知政事。嘉定元年六月乙亥。罷爲資政殿學士。知潭州。而集中謝表。自潭州以後。又嘗一知福州。再知隆興府。其歷官歲月。尚可考見。涇初號拙齋居士。改號西園居士。後築堂成。取范仲淹岳陽樓記中語。題之曰後樂堂。遂以自號。并名其集。原本凡七十卷。乃其子樵所編。嘗刻之於永州。歲久亡佚。明楊樞淞故述。僅著其名。而其本已不可見。今從永樂大典中裒輯編次。釐爲二十卷。衞氏在宋。世以文學知名。涇諸父膚敏。紹興閒爲禮部侍郞。立朝頗著風采。涇弟湜。亦湛深經術。所著禮記集說。已別著錄。涇所作大都和平温雅。具有體裁。歸有光震川集。稱其文章議論。有裨當世。當韓𠈁冑用事時。隱居十年。於所居石浦闢西園。堅臥不出。其進退之際。蓋能以禮自守者。令卽集中諸奏疏考之。其應詔論北伐劄子。謂兩國相敵。持重者安。輕動者危。應兵常勝。首事常沮。力詆𠈁冑開釁之非。詞意極爲切直。其刻易祓朱質林行諸狀。亦能抵觸姦佞。侃侃不阿。他所論列。竝中窾要。在當時可稱正人。特其執政未久。宋史又佚而不傳。其大節幾就湮沒。幸而遺文復顯。猶得據以見其仕履之大略。故著之於錄。補史文所未及焉。
</p><br/></div></body></html>