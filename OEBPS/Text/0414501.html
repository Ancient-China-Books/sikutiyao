<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 坡門酬唱集 二十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->坡門酬唱集 二十三卷
</h2>
<!--ed:-->江蘇巡撫採進本
<p>
<!--no:-->宋邵浩編。浩字叔義。金華人。前有張叔椿序云。歳己酉朅來豫章機幕。邵君實隆興同升出示巨編。目曰坡門酬唱。總成六百六十篇。命工鋟木。以廣其傳。末題紹興元年五月二十四日。又有浩自作引云。紹興戊寅。浩年未冠。肄業成均。隆興癸未。始得第以歸。因取兩蘇公兄唱弟和。及門下六君子。平日屬和兩公之詩。摭而錄之。曰蘇門酬唱。淳煕己酉。浩官豫章。臨江謝公爲之作序。且更曰坡門酬唱。末題紹興庚戌四月一日。考癸未爲孝宗隆興元年。己酉爲淳煕十六年。上距高宗紹興元年辛亥。已五十九年。且庚戌爲建炎四年。亦不得題紹興。二序紀年。顯然有誤。案淳煕己酉。孝宗內禪。次年庚戌。卽光宗紹煕元年。則序內紹興。必紹煕之譌。特據浩引所言。叔椿序當先成。乃浩引題四月。叔椿序反題五月。亦爲舛錯未合。殆傳寫旣久。或經後人所妄改歟。前十六卷爲軾詩。而轍及諸人和之者。次轍詩四卷。次黃庭堅秦觀晁補之張耒陳師道等詩三卷。亦錄軾及諸人和作。惟李廌闕焉。其不在八人之數。而別有繼和者。亦皆附入。爲註以別之。其詩大抵同題共韻之作。比而觀之。可以知其才力之強弱。與意旨之異同。較之散見諸集。易於互勘。談藝者亦深有裨也。至於本集所有山谷外集。所載次韻子瞻書黃庭經尾付蹇道士。次韻晁補之廖正一贈答詩。補之又有和子瞻種松。贈杜輿秀才三首。今坡集載坡詩止二首。而此集均未編入。小小挂漏。在所不免。亦不必爲之苛責矣。<br/>
</p></div></body>
</html>