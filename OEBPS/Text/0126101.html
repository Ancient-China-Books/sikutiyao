<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 忠貞錄 三卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->忠貞錄 三卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->明李維樾林增志同編。維樾字蔭昌。增志字可任。俱吉州安福人。是編爲其同里卓敬而作。卷一爲遺稾。凡詩十九首。序二者。誌銘一首。而冠以像贊及遺稾序。卷二卷三。爲後人記載題詠詩文。而附錄黃養正陳茂烈二傳。皆敬鄉人也。然養正爲敬門人。又死於土木之難。其附錄爲宜。茂烈於敬別無淵源。而又以棄官養母終於鄉里。其事截然不類。附之忠貞錄中。名實舛矣。敬非惟死節慷慨。震耀千古。卽於乘燕王來朝之時。密請乘其不意。徙封之於南昌。計亦良善。其疏雖無完本。然劉球所作傳中。尚載其略。不錄之於遺稾中。亦編次之疎也。敬在明初。不以詩名。而所作落落有氣格。如五言之小舟衝浪出。幽鳥背人飛。七言之白雲忽去山在戶。紅日乍晴人倚欄。絕句晚眺云。浣花溪上雙楠木。老杜草堂生夏寒。門外靑山三十六。讀書終日倚欄杆。題山水云。長松雨過秋聲滿。日日攜琴自往回。安得扁舟乘晚興。載將山色過江來。栽梅云。風流東閣題詩客。蕭灑西湖處士家。雪冷江深無夢到。自鋤明月種梅花。亦皆有致。惜其所傳不多。不能自爲一集。故仍從崔與之集例。入之傳記類焉。<br/>
</p></div></body>
</html>