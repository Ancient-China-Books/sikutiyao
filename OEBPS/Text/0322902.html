<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 嘉祐集 十六卷 附錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->嘉祐集 十六卷
<!--ti:-->附錄 二卷
</h2>
<!--ed:-->兩淮馬裕家藏本
<p>
<!--no:-->宋蘇洵撰。洵有謚法。已著錄。考曾鞏作洵墓誌。稱有集二十卷。晁公武讀書志。陳振孫書錄解題。俱作十五卷。蓋宋時已有二本。是本爲徐乾學家傳是樓所藏。卷末題紹興十七年四月晦日。婺州州學雕。紙墨頗爲精好。又有康熙閒蘇州邵仁泓所刊。亦稱從宋本校正。然二本竝十六卷。均與宋人所記不同。徐本名嘉祐新集。邵本則名老泉先生集。亦復互異。未喩其故。或當時二本之外。更有此一本歟。今世俗所行又有二本。一爲明凌濛初所刊朱墨本。併爲十三卷。一爲國朝蔡士英所刊。任長慶所校本。凡十五卷。與晁氏陳氏所載合。然較徐本闕洪範圖論一卷。史論前少引一篇。又以史論中爲史論下。而闕其史論下一篇。又闕辨姦論一篇。題張仙畫像一篇。送吳侯職方赴闕序一篇。謝歐陽樞密啓一篇。謝相府啓一篇。香詩一篇。朱彝尊經義考。載洵洪範圖論一卷。註曰未見疑所見洵集。當卽此本。中閒闕漏如是。恐亦未必晁陳著錄之舊也。今以徐本爲主。以邵本互相參訂。正其譌脫。亦有此存而彼逸者。竝爲補入。又附錄二卷。爲奉議郞充婺州學教授沈斐所輯。較邵本少國史本傳一篇。而多挽詞十餘首。亦竝錄以備考焉。<br/>
</p></div></body>
</html>