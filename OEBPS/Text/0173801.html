<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部三十八
<!--sf:-->政書類二
</font><h2>
<!--ti:-->欽定武英殿聚珍版程式 一卷
</h2><p>
<!--no:-->乾隆四十一年戶部侍郞金簡恭撰進呈。初。乾隆三十八年。詔纂修四庫全書。復命擇其善本。校正剞劂。以嘉惠藝林。金簡實司其事。因棗梨繁重。乃奏請以活字排印。力省功多。得旨兪允。併錫以嘉名。紀以睿藻。行之三載。印本衣被於天下。金簡因述其程式以爲此書。考沈括夢溪筆談。稱慶歷中有布衣畢昇。始爲活版。其法用膠泥刻字。薄如錢脣。每字爲一印。火燒令堅。先設一鐵版。其上以松脂蠟和紙灰之類冒之。欲印則以一鐵範置鐵版上。乃密布字印滿鐵範爲一版。持就火煬之。藥稍鎔。以一平版按其面。則字平如砥。若止印二三本。未爲簡易。若印數十百本。則極爲神速云云。活字之法。斯其權輿。然泥字旣不精整。又易破碎。松脂諸物。亦繁重周章。故王楨農書所載活字之法。易以木版。其貯字之盤。則設以轉輪。較爲徑捷。而亦未詳備。至陸深金臺紀聞。所云鉛字之法。則質柔易損。更爲費日損工矣。是編參酌舊制。而變通以新意。首載諸臣奏議。次載取材雕字之次第。以及庋置排類之法。凡爲圖十有六。爲說十有九。皆一一得諸試驗。故一一可見諸施行。乃知前明無錫人。以活字印太平御覽。自隆慶元年至五年。僅得十之一二者。（案事見黃正色太平御覽序。）由於不得其法。此亦足見聖朝制器利用。事事皆超前代也。
</p><br/></div></body></html>