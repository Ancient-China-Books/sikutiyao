<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 六一詩話 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->六一詩話 一卷
</h2>
<!--ed:-->江蘇巡撫採進本
<p>
<!--no:-->宋歐陽修撰。修有詩本義。已著錄。是書前有自題一行。稱退居汝陰時集之以資閒談。蓋煕寧四年致仕以後所作。越一歳而修卒。其晚年最後之筆也。陳師道後山詩話。謂修不喜杜甫詩。葉夢得石林詩話。謂修力矯西崑體。而此編載論蔡都尉詩一條。劉子儀詩一條。殊不盡然。毛晉後跋所辨。亦公論也。其中如風暖鳥聲碎。日高花影重一聯。今見杜荀鶴唐風集。而修乃作周朴詩。魏泰作臨漢隱居詩話。詆其謬誤。然考宋吳聿觀林詩話。曰杜荀鶴詩句鄙惡。世所傳唐風集。首篇風暖鳥聲碎。日高花影重者。余甚疑不類荀鶴語。他日觀唐人小說。見此詩乃周朴所作。而歐陽文忠公亦云爾。蓋借此引編以行於世矣云云。然則此詩一作周朴。實有根據。修不誤也。惟九僧之名。頓遺其八。司馬光續詩話。乃爲補之。是則記憶偶疎耳。<br/>
</p></div></body>
</html>