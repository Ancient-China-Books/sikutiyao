<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 淮海集 四十卷 後集 六卷 長短句 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->淮海集 四十卷
<!--ti:-->後集 六卷
<!--ti:-->長短句 三卷
</h2>
<!--ed:-->副都御史黃登賢家藏本
<p>
<!--no:-->宋秦觀撰。觀事蹟具宋史文苑傳觀與兩弟覿覯皆知名。而觀集獨傳。本傳稱文麗而思深。苕溪漁隱叢話。載蘇軾薦觀於王安石。安石荅書。述葉致遠之言。以爲淸新婉麗。有似鮑謝。敖陶孫詩評。則謂其詩如時女步春。終傷婉弱。元好問論詩絕句。因有女郞詩之譏。今觀其集。少年所作。神鋒太儁。或有之。概以爲靡曼之音。則詆之太甚。呂本中童蒙訓。曰少游雨砌墮危芳。風櫺納飛絮之類。李公擇以爲謝家兄弟不能過也。過嶺以後詩。高古嚴重。自成一家。與舊作不同。斯公論矣。觀雷州詩八首。後人誤編之東坡集中。不能辨別。則安得概目以小石調乎。其古文在當時亦最有名。故陳善捫蝨新話曰。呂居仁嘗言少游從東坡游。而其文字乃自學西漢。以余觀之。少游文格似正。所進策論。頗若刻露。不甚含蓄。若比東坡。不覺望洋而嘆。然亦自成一家云云。亦定評也。王直方詩話。稱觀作贈參寥詩。末句曰。平康在何處。十里帶垂楊。爲孫覺所呵。後編淮海集。遂改云。經旬滯酒伴。猶未獻長楊。則此集爲觀所自定。文獻通考別集類。載淮海集三十卷。又歌詞類。載淮海集一卷。宋史則作四十卷。今本卷數與宋史相同。而多後集六卷。長短句分爲三卷。蓋嘉靖中高郵張綖以黃瓚本及監本重爲編次云。<br/>
</p></div></body>
</html>