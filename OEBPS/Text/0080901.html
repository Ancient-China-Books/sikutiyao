<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 律呂新論 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->律呂新論 二卷
</h2>
<!--ed:-->山東巡撫採進本
<p>
<!--no:-->國朝江永撰。永有周禮疑義舉要。已著錄。是編上卷首論蔡氏律書。次論五聲。次論黃鍾之宮。次論黃鍾之長。次論黃鍾之積。次論十二律。次論三分損益。次論二變聲。次論變律。下卷首論琴。次論四淸聲。次論旋宮。次論樂調。次論造律。次論候氣。次律呂餘論。其大旨以琴音立說。考古人皆以管定律。漢京房作準定數。由十二律生六十律。因而生三百六十律。此用弦求聲之始。永之說殆源於是。然管音弦音。其生聲取律。微有不合。故不免有所牽合。然其論黃鍾之積。論宋儒算術之誤。論律生於歷諸條。皆能自出新意。蓋律歷皆由算積。故漢書併爲一志。永深於算法。故於律度能推其微渺也。至於定黃鍾之宮。則據蔡邕月令章句。以校呂氏春秋之譌。併糾漢志删削之誤。辨損益相生。以爲均勻截管。則不致往而不返。亦能發前人所未發。固亦可存備一家之學者矣。<br/>
</p></div></body>
</html>