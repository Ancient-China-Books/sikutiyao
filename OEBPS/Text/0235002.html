<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 繪事微言 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->繪事微言 四卷
</h2>
<!--ed:-->兩淮鹽政採進本
<p>
<!--no:-->明唐志契撰。志契字敷五。又字元生。江都人。與弟志伊。竝能畫。而志契尤以山水擅名。是編乃其所著畫譜。姜紹書無聲詩史。以爲頗得六法之蘊者也。所錄畫家名論。自南齊謝赫古畫品錄而下。至於明李日華諸人。皆删除蕪冗。汰取精華。其承譌襲謬者。如梁元帝畫松石格。荊浩畫山水賦。皆不知爲贋本。畫麈乃吳中沈顥著。見陶宗儀說郛。而因顥字朗蒨。輾轉傳譌。遂誤作朗耀。蓋伎藝之流。多喜依託古人。以神其授受。地師動稱郭璞。術家每署劉基。皆踵謬沿譌。猝難究詰。但所言中理。卽可不必深求。至其自著論斷。則多中肎綮。如謂佛道人物牛馬。則今不如古。山水林木花石。則古不如今。又云作畫以氣韻爲本。讀書爲先。皆確論也。讀其書。可以知其非庸史矣。故欽定佩文書畫譜。採志契之說頗多云。<br/>
</p></div></body>
</html>