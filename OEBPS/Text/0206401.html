<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十一 法家類 商子 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十一
<!--sf:-->法家類
</font><h2>
<!--ti:-->商子 五卷
</h2>
<!--ed:-->兩江總督採進本
<p>
<!--no:-->舊本題秦商鞅撰。鞅事蹟具史記。鞅封於商。號商君。故漢志稱商君二十九篇。三國志先生傳註。亦稱商君書。其稱商子。則自隋志始也。陳振孫書錄解題云。漢志二十九篇。今二十八篇。已亡其一。晁公武讀書志。則云本二十九篇。今亡者三篇。讀書志成於紹興二十一年。既云已闕三篇。書錄解題成於宋末。乃反較晁本多二篇。蓋兩家所錄。各據所見之本。故多寡不同歟。此本自更法至定分。目凡二十有六。似卽晁氏之本。然其中第十六篇。第二十一篇。又皆有錄無書。則併非宋本之舊矣。史記稱讀鞅開塞書。在今本爲第七篇。文義甚明。而司馬貞作索隱。乃妄爲之解。爲晁公武所譏。知其書唐代不甚行。故貞不及暏。又文獻通考引周氏涉筆。以爲鞅書多附會後事。疑取他詞。非本所論著。然周氏特據文臆斷。未能確證其非。今考史記。稱秦孝公卒。太子立。公子虔之徒告鞅欲反。惠王乃車裂鞅以徇。則孝公卒後。鞅卽逃死不暇。安得著書。如爲平日所著。則必在孝公之世。又安得開卷第一篇。卽稱孝公之諡。殆法家者流。掇鞅餘論。以成是編。猶管子卒於齊桓公前。而書中屢稱桓公耳。諸子之書。如是者多。既不得撰者之主名。則亦姑從其舊。仍題所託之人矣。<br/>
</p></div></body>
</html>