<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 樂府雜錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->樂府雜錄 一卷
</h2>
<!--ed:-->編修程晉芳家藏本
<p>
<!--no:-->唐段安節撰。安節臨淄人。宰相文昌之孫。太常少卿成式之子。溫庭筠之壻也。<span class="jiazhu">見南楚新聞</span>官至朝議大夫。守國子司業。唐書附見成式傳。末稱其善音律。能自度曲。故是書述樂府之法甚悉。書中稱僖宗幸蜀。又序稱洎從離亂。禮寺隳頹。簨虡旣移。警鼓莫辨。是成於唐末矣。唐書藝文志作一卷。與今本合。宋史藝文志則作二卷。然崇文總目實作一卷。不應宋志頓增。知二字爲傳寫誤也。首列樂部九條。次列歌舞俳優三條。次列樂器十三條。次列樂曲十二條。終以別樂識五音輪二十八調圖。然有說無圖。其舊本佚之歟。崇文總目譏其蕪駁不倫。今考其中樂部諸條。與開元禮杜佑。通典唐書禮樂志相出入。知非傳聞無稽之談。叙述亦頗有倫理。未知所謂蕪駁何在。徐充暖姝由筆曰琴有㪇聲。東坡言稽中散琴賦曰。閒遼故音痺。弦長故徽鳴。所謂痺者。猶今所謂㪇聲也。㪇音鮮。出羯鼓錄。則亦頗有裨於考證。惟樂曲諸名。不及郭茂倩樂府詩集之備。與王灼碧雞漫志。亦互有同異。蓋茂倩書備載古題之目。灼書上溯宋詞之源。而此書所列。則當時被之管弦者。詳略不同。職是故也。<br/>
</p></div></body>
</html>