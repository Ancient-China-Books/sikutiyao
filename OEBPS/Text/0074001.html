<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書管窺 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書管窺 八卷
</h2>
<!--ed:-->兩江總督採進本
<p>
<!--no:-->元史伯璿撰。伯璿字文璣。温州平陽人。據所作管窺。外篇成於至元丁未。卽元亡之年。計其人當已入明。然始末不可考矣。是編見於祕閣書目者五册。楊士奇東里集。則稱有四冊。刻版在永嘉郡學。永嘉葉琮知黃州府。又刊置府學。是明初所行。已有二本。然刊本皆散佚不傳。故朱彝尊經義考。註云未見。此本乃毛晉汲古閣舊鈔。大學中庸孟子尚全。惟論語闕先進篇以下。蓋傳寫有所佚脫。然量其篇頁。釐而析之。已成八卷。經義考乃作五卷。或誤以五册爲五卷歟。其書引趙順孫四書纂疏。吳眞子四書集成。胡炳文四書通。許謙四書叢說。陳櫟四書發明。及饒氏張氏諸說。取其與集註異同者。各加論辨於下。諸說之自相矛盾者。亦爲條列而釐訂之。凡三十年而後成。於朱子之學。頗有所闡發。考朱子著述最多。辨說亦最夥。其閒有偶然問答。未及審核者。有後來考正。未及追改者。亦有門人各自記錄。潤色增減。或失其本眞者。故文集語錄之內。異同矛盾。不一而足。卽四書章句集註。與或問。亦時有牴牾。原書具在。可一一覆按也。當時門人編次。旣不敢有所別擇。後來讀朱子書者。遂一字一句。奉爲經典。不復究其傳述之眞僞。與年月之先後。但執所見一條。卽據以詆排衆論。紛紜四出。而朱子之本旨。轉爲尊信者所淆矣。夫載寶而朝。論南宮者有故。越境乃免。惜趙盾者原誣。述孔子之言者。尚不免於舛異。況於朱門弟子。斷不及七十二賢。又安能據其所傳。漫無釐正。伯璿此書。大旨與劉因四書集義精要同。而因但爲之刊除。伯璿更加以別白。昔朱子嘗憾孔門弟子。留家語作病痛。如伯璿者。可不謂深得朱子之心歟。<br/>
</p></div></body>
</html>