<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 元包 五卷 坿元包數總義 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->元包 五卷
<!--st:--><font size="-1">坿</font>元包數總義 二卷
</h2>
<!--ed:-->浙江汪啓淑家藏本
<p>
<!--no:-->北周衞元嵩撰。唐蘇源明傳。李江註。宋韋漢卿釋音。其總義二卷。則張行成所補撰也。楊楫嘗序其書云。元嵩益州成都人。明陰陽曆算。獻策後周。賜爵持節蜀郡公。胡應麟四部正譌則云。元嵩。後周人。所撰述有齊三教論七卷。見鄭樵通志。又隋志釋氏類稱。蜀郡沙門衞元嵩上書言。僧徒猥濫。周武帝下詔。一切廢毀。卽其人也。楊楫本序。頗與隋志合。序稱元嵩有傳。考北史無之。楊氏誤也。案應麟謂元嵩先爲沙門。所考較楫爲詳。然北史載元嵩藝術傳中。應麟求之於專傳。不見其名。遂以爲北史不載。則楫不誤而應麟反誤。至崇文總目以爲唐人。通志通考竝因之。則疎舛更甚矣。唐釋道宣廣宏明集。於元嵩深有詆詞。蓋以澄汰僧徒。故緇流積恨。然溫大雅創業起居注載元嵩造謠讖。裴寂等引之以勸進。則亦妖妄之徒也。是書體例近太元。序次則用歸藏。首坤而繼以亁兌艮離坎巽震。卦凡七變。合本卦共成八八六十四。自繫以辭。文多詰屈。又好用僻字。難以猝讀。及究其傳註音釋。乃別無奧義。以艱深而文淺易。不過效太元之顰。宋紹興中。臨邛張行成。以蘇李二氏。徒言其理。未知其數。復徧採易說。以通其旨。著爲總義。元嵩書唐志作十卷。今本五卷。其或併或佚。蓋不可考。楊楫序稱。大觀庚寅。前進士張昇景初攜元包見遺。曰。自後周歷隋唐。迄今五百餘載。世莫得聞。頃因楊公元素內翰傳秘閣本。俾鏤版以傳。然此書唐志崇文總目竝著錄。何以云五百餘年。世莫得聞。王世貞疑爲依託。似非無見。今術數家從無用以占卜者。徒以流傳旣久。姑錄存之。行成書。玉海作二卷。與今本合。與元包本別著錄。然考昇子張洸跋。已稱以行成疏義。與臨邛韋漢卿釋音。合爲一編。則二書之併。其來已久。毛晉刊版。蓋有所本。今亦仍之。其釋音漏題漢卿名。則晉之疎耳。<br/>
</p></body>
</html>