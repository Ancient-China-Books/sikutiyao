<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 治河奏績書 四卷 坿河防述言 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->治河奏績書 四卷
<!--st:--><font size="-1">坿</font>河防述言 一卷
</h2>
<!--ed:-->浙江鮑士恭家藏本
<!--ed:-->内廷藏本
<p>
<!--no:-->國朝靳輔撰。輔有奏疏。已著錄。是書卷一爲川澤考。漕運考。河決考。河道考。卷二爲職官考。堤河考。及修防汛地埽規河夫額數。閘壩修規船料工値。皆附焉。卷三爲輔所上章疏。及部議。卷四爲各河疏濬事宜。及施工緩急先後之處。其川澤考所載。於黃河自龍門以下至淮徐注海。凡分匯各流。悉考古證今。頗爲詳盡。於注河各水。及河所瀦蓄各水。亦縷陳最悉。其漕運考亦然。河道考於臨河要地。及距河遠近。分條序載較志乘加詳。至於堤工修築事宜。則皆輔所親驗。立爲條制者矣。輔自康熙十六年至三十一年。凡三膺總河之任。故疏議獨多。其專以治上河爲治下河之策。雖據一時所見。與後來形勢稍殊。然所載修築事宜。亦尚有足資採擇者。與張伯行居濟一得。均尚非紙上之空談也。又河防述言一卷。爲張靄生所撰。皆追述其友陳潢之論。故曰述言。潢字天一。號省齋。錢塘人。爲輔之幕客。輔治河。多資其經畫。康熙甲子聖駕南巡。輔以潢功上聞。特賜參贊河務按察司僉事銜。其書凡十二篇。一曰河性。主於順而利導之。二曰審勢。謂凡有所患。當推其致患之所以然。三曰估計。謂省工省料。其壞必速。所費較所省爲更大。四曰任人。主於愼選擇。明賞罰。而歸本於正己以率屬。五曰源流。謂河水本淸。其淤漲由挾中國之水。六曰隄防。主潘季馴以堤束水。以水刷沙之說。而尤以減水壩爲要務。七曰疏濬。主於潰決之處。先固其兩旁。不使日擴。乃修復故道。而借引河以注之。八曰工料。工主於覈實。料主於豫備。九曰因革。言今昔形勢不同。十曰善守。謂黃河無一勞永逸之策。在時時謹小愼微。而歸重於河員之久任。十一曰雜誌。述治河之委曲。十二曰辨惑。則駁當時之異議也。其言往往中理。與靳輔書足相發明。今錄附輔書之末。以資參考。書前冠黃河全圖。乃靄生自作。雖不及欽定河源紀略之明確。而遠勝篤什等之所記。又靳輔奏疏一篇。雖專爲潢而發。然頗足見當日治河之始末。今亦併存之焉。<br/>
</p></body>
</html>