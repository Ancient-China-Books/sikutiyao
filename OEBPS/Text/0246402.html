<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 化書 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->化書 六卷
</h2>
<!--ed:-->江西巡撫採進本
<p>
<!--no:-->舊本題曰齊邱子。稱南唐宋齊邱撰。宋張耒跋其書。遂謂齊邱犬鼠之雄。蓋不足道。晁公武亦以齊邱所撰著於錄。然宋碧虛子陳景元跋稱舊傳陳摶言譚峭景升在終南著化書。因游三茅歷建康。見齊邱有道骨。因以授之。曰是書之化。其化無窮。願子序之。流於後世。於是杖靸而去。齊邱遂奪爲己有而序之。則此書爲峭所撰。稱齊邱子者非也。書凡六篇。曰道化術化德化仁化食化儉化。其說多本黃老道德之旨。文筆亦簡勁奧質。元陸友仁硯北雜志稱。譚景升書。世嘗見。他書言其論書道。鐘王而下一人而已。今考書道一條。見在仁化篇中。而友仁顧未之見。則元世流傳蓋已罕矣。明初代王府嘗爲刊行。後復有劉氏申氏諸本。今仍改題化書。而以陳景元跋附焉。峭爲唐國子司業洙之子。師嵩山道士。得辟穀養氣之術。見沈汾續仙傳中。其說神怪。不足深辨。又道家稱峭爲紫霄眞人。而五代史閩世家稱王昶好巫。拜道士譚紫霄爲正一先生。其事與峭同時。不知卽爲一人否。方外之士。行蹤靡定。亦無從而究詰矣。<br/>
</p></div></body>
</html>