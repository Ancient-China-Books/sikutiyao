<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部四十二
<!--sf:-->總集類四
</font><h2>
<!--ti:-->四六法海 十二卷
</h2><p>
<!--no:-->明王志堅編。志堅有讀史商語。已著錄。秦漢以來。自李斯諫逐客書。始點綴華詞。自鄒陽獄中上梁王書。始疊陳故事。是駢體之漸萌也。符命之作。則封禪書。典引問對之文。則答賓戲客難。駸駸乎偶句漸多。沿及晉宋。格律遂成。流迨齊梁。體裁大判。由質實而趨麗藻。莫知其然而然。然實皆源出古文。承流遞變。猶四言之詩。至漢而爲五言。至六朝而有對句。至唐而遂爲近體。面目各別。神理不殊。其原本風雅。則一也。厥後輾轉相沿。逐其末而忘其本。故周武帝病其浮靡。隋李諤論其佻巧。唐韓愈亦齗齗有古文時文之辨。降而愈壞。一濫於宋人之啓劄。再濫於明人之表判。勦襲皮毛。轉相販鬻。或塗飾而掩情。或堆砌而傷氣。或雕鏤纖巧而傷雅。四六遂爲作者所詬厲。宋姚鉉撰唐文粹。至盡黜儷偶。宋祁修新唐書。至全刪詔令。而明之季年。豫章之攻雲閒者。亦以沿溯六朝相詆。豈非作四六者。不知與古體同源。愈趨愈下。有以啓議者之口乎。志堅此編。所錄下迄於元。而能上溯於魏晉。如敕則託始宋武帝。册文則託始宋公九錫。文表則託始陸機桓溫謝靈運。書則託始於魏文帝應瑒應璩陸景薛綜阮籍呂安陸雲習鑿齒。序則託始陸機。論則託始謝靈運。大抵皆變體之初。儷語散文。相兼而用。其齊梁以至唐人。亦多取不甚拘對偶者。俾讀者知四六之文。運意遣詞。與古文不異。於茲體深爲有功。至於毎篇之末。或箋註其本事。或考證其異同。或臚列其始末。亦皆元元本本。語有實徵。非明代選本所可及。據其凡例。雖爲擧業而作。實則四六之源流正變。具於是編矣。未可以書肆刊本忽之也。
</p><br/></div></body></html>