<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 春秋疑問 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->春秋疑問 十二卷
</h2>
<!--ed:-->浙江巡撫採進本
<p>
<!--no:-->明姚舜牧撰。舜牧有易經疑問。已著錄。是書不盡從胡傳。亦頗能掃諸家穿鑿之說。正歷來刻深嚴酷之論。視所注諸經。較多可取。而亦不免於以意推求。自生義例。如列國之事。承告則書。左氏實爲定說。舜牧於宿男卒不書名。旣云告不以名矣。乃於鄭伯克段。則曰此鄭事也。魯春秋何以書。見鄭莊處母子兄弟之閒。忍心害理。凡友邦必不可輕與之。此一語專爲後日渝平歸祊助鄭伐宋起。非謂此事極大。漫書於魯之春秋也。是不考策書之例。但牽引經文。橫生枝節。至於解紀季姜歸京師。謂自季姜歸後。周聘不復加於魯。乃知以前三聘。特在謀婚。此無論別無確據。卽以年月計之。三聘之首。是爲凡伯。其事在隱公九年。距祭伯之逆。十四年矣。有天子求婚。惟恐弗得。謀於十四年之前者乎。此併經文亦不能牽合矣。說經不應如是也。<br/>
</p></div></body>
</html>