<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 康範詩集 一卷 附錄 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->康範詩集 一卷
<!--ti:-->附錄 三卷
</h2>
<!--ed:-->安徽巡撫採進本
<p>
<!--no:-->宋汪晫撰。晫所編曾子。已著錄。是集題曰康範者眞德秀參知政事時。屬績溪令李遇求晫言行之實。將薦於朝。會德秀卒未果。後晫亦卒。遇私諡之曰康範。因以名集也。未有晫三世孫夢斗跋語。稱其詩詞共七十首。其餘雜著。亦嘗編輯。得二十篇。并靜觀常語三十餘卷。亡於兵火。惟載詞草本僅存云云。蓋掇拾於殘燬之餘。已非其完帙。故所存僅此。集後又有康範續錄。載夢斗進晫所編曾子子思子全書表。及褎贈通直郞指揮二篇。又有康範實錄。載行狀銘誄之類。蓋仿李翱文集所作皇考實錄之例。（案自六朝以後實錄已爲國史之尊名。臣庶不應僭擬。已駁正於李翺集條下。茲不具論。）又有附錄外集。載諸名賢與其先世酬唱題贈之作。皆後人所續輯也。是集及夢斗北遊集。舊本合題曰西園遺稾。西園蓋其先世監簿琛別業。蘇轍有題汪文通豁然亭詩。卽在其地。今以二人相距三世。本各爲一集。故仍分著於錄。而附存其改題之總名於此焉。<br/>
</p></body>
</html>