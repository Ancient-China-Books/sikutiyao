<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋集義 五十卷 綱領 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋集義 五十卷
<!--ti:-->綱領 三卷
</h2>
<!--ed:-->江蘇巡撫採進本
<p>
<!--no:-->宋李明復撰。明復亦名俞。字伯勇。始末無考。據魏了翁序知爲合陽人。嘉定中大學生爾。是書首行。題校正李上舍經進春秋集義。次行又題後學巴川王夢應。案朱彝尊經義考云。宋藝文志。載李明復春秋集義五十卷。又載王夢應春秋集義五十卷。嘗見宋季舊刻。卽李氏原本。而王氏刊行之。非王氏別有集義也。此本乃無錫鄒儀蕉綠草堂藏本。核其題名。與彝尊所見本相合。知經義考所說有據。而宋志誤分爲二也。張萱內閣書目。稱其采周程張三子。或著書以明春秋。或講他經以及春秋。或其說有合於春秋者。皆廣收之。然所采如楊時謝湜胡安國朱子呂祖謙之說。不一而足。謝湜尤多。萱蓋考之未審耳。經義考載是書前有綱領二卷。又有魏了翁序。此本乃皆不載。蓋傳寫佚之。然春王正月條下。自注曰餘見綱領上中二卷。則綱領當有三卷。故有上中下之分。經義考作二卷。亦小誤矣。今檢永樂大典。明復所著綱領尚存。謹錄而補之。仍釐爲三卷。以還其舊焉。<br/>
</p></div></body>
</html>