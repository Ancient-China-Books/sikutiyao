<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 明倫集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->明倫集 三卷
</h2>
<!--ed:-->永樂大典本
<p>
<!--no:-->宋塗近正撰。近正字尊爵。筠陽人。歐陽偉跋。謂其隱德弗耀。以私淑諸人爲己任。謝樞跋。則稱致政塗公。自序亦題嘉定六年承務郞致仕塗近正。則近正故嘗通籍矣。是集雜採前言往行。分爲十類。一曰盡事。二曰養志。三曰勿辱。四曰移忠。五曰移治。六曰因睦。七曰廣孝。八曰念德。九曰家學。十曰揚名。自序有曰。考諸載籍。隨事而書。衣冠之族。必志其家法。而不問閥閱。文章之錄。必志其行實。而不取浮華。其論周公曰。嘗讀金縢之書。常棣之詩。見周公之仁兄弟。而不見周公之誅管蔡。後世信以爲周公自誅管蔡者。起於孔安國傳書之妄。與漢儒詩序之誤。我之弗辟。辟者避也。言卽日以冢宰之事。付之召公畢公。而身乃避居東都以待命。安國訓辟爲法。遂使周公之志不白於天下。其於經亦閒有發明。惟所錄多習見之事。未免爲牀上牀屋下屋耳。<br/>
</p></body>
</html>