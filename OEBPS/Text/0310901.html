<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 謝宣城集 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->謝宣城集 五卷
</h2>
<!--ed:-->內府藏本
<p>
<!--no:-->齊謝朓撰。朓字元暉。陳郡陽夏人。事蹟具南齊書本傳。案朓以中書郎出爲宣城太守。以選復爲中書郎。又出爲晉安王鎮北諮議南東海太守行南徐州事遷尚書吏部郎。被誅。其官實不止於宣城太守。然詩家皆稱謝宣城。殆以北樓吟咏。爲世盛傳耶。據陳振孫書錄解題。稱朓集本十卷。樓炤知宣州。止以上五卷賦與詩刊之。下五卷皆當時應用之文。衰世之事。可采者已見本傳及文選。餘視詩劣焉。無傳可也。考鐘嶸詩品。稱朓極與子論詩。感激頓挫過其文。則振孫之言審矣。張溥刻百三家集。合朓詩賦五卷爲一卷。此本五卷。卽紹興二十八年樓炤所刻。前有炤序。猶南宋佳本也。本傳稱朓長於五言詩。沈約嘗云。二百年來無此詩。鐘嶸詩品。乃稱其微傷細密。頗在不倫。一章之中。自有玉石。又稱其善自發端。而末篇多躓。過毀過譽。皆失其眞。趙紫芝詩曰。輔嗣易行無漢學。元暉詩變有唐風。斯於文質升降之閒。爲得其平矣。<br/>
</p></div></body>
</html>