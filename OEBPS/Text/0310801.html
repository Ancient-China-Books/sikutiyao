<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 鮑參軍集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->鮑參軍集 十卷
</h2>
<!--ed:-->安徽巡撫採進本
<p>
<!--no:-->宋鮑照撰。照字明遠。東海人。晁公武讀書志。作上黨人。蓋誤。讀虞炎序中本上黨人之語。照或作昭。蓋唐人避武后諱所改。韋莊詩有欲將張翰松江雨畫作屏風寄鮑昭句。押入平聲。殊失其實。<span class="jiazhu">案宋禮部貢舉條式。齊桓避諱作齊威。可用於句中。不可押入微韻。</span>沈約宋書。李延壽南北史。作於武后稱制前者。實皆作照。不作昭也。照爲臨川王子頊參軍。沒於亂兵。遺又零落。齊散騎侍郞虞炎。始編次成集。隋書經籍志。著錄十卷。而註曰梁六卷。然則後人又續增矣。此本爲明正德庚午朱應登所刊。云得自都穆家。卷數與隋志合。而冠以炎序。未審卽隋志舊本否。考其編次。旣以樂府別爲一卷。而采桑梅花落行路難。亦皆樂府。乃列入詩中。唐以前人皆解聲律。不應舛互若此。又行路難第七首蹲蹲字下。註曰。集作樽樽。啄字下註曰。集作逐。使果原集。何得又稱集作。此爲後人重輯之明驗矣。然文章皆有首尾。詩賦亦往往有自序自註。與六朝他集。從類書採出者不同。殆因相傳舊本。而稍爲竄亂歟。鐘嶸詩品云。學鮑照纔能日中巿朝滿。學謝眺劣得黃鳥度靑枝。今集中無此一句。益知非梁時本也。<br/>
</p></div></body>
</html>