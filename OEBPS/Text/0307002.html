<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->金丹詩訣 二卷
</h2><p>
<!--no:-->舊本題唐純陽眞人呂巖撰。宋雲峯散人夏元鼎編。元鼎卽作陰符經講義者也。卷中詩句。皆言坎離交媾。嬰兒姹女。道家修養之術。其上卷末附載留題詩六首。厲鶚宋詩紀事。亦採錄之。然巖本唐人。其詩殊不類唐格。下卷歌行尤鄙俚。且唐人棋路黑白。各百五十。故棊經有枯棊三百之語。此所載下棋歌中。乃稱因看黑白愕然悟。頓曉三百六十路。又窯頭坯歌。內有君不見洛陽富鄭公。說與還丹如盲聾。又不聞三衢趙閱道。參禪作鬼終不懊之句。是直爲入宋作矣。殆羽流所依託歟。下卷末附南嶽遇師本末。亦題夏元鼎編。述元鼎遇赤城周眞人指示得道事。考蓬萊鼓吹附錄。稱元鼎博極羣書。屢試不第。應賈許二帥幕。出入兵閒。至上饒夜感異夢。棄官入道。至南嶽祝融峯。得遇異人傳授。亦道家荒誕之言。不足信也。
</p><br/></div></body></html>