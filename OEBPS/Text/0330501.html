<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 內簡尺牘編註 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->內簡尺牘編註 十卷
</h2>
<!--ed:-->編修勵守謙家藏本
<p>
<!--no:-->宋孫覿撰。其門人李祖堯編。併爲之註。覿所撰鴻慶集。自三十七卷至五十卷皆書帖。然參校此本。時有不同。如此本載與信安郡王孟仁仲帖二十二首。集本皆不載。集本四十六卷內。有與孟仁仲郡王帖一首。復與此不符。又此本載與葉左丞少蘊帖一首。與集本第四十五卷所載與葉少蘊資政帖三首。四十六卷所載與葉左丞帖一首。亦復各別。蓋祖堯據手稾編之。故時有出入。至其註中。多取覿自著詩文。以資考證。如第三卷與周表卿侍郎第五帖。註引覿集謝吏部侍郎兼權直學士表。集本乃無此篇。第七卷與常守徐計議第五帖。註引覿集常州資聖禪院興造記云。淸智大師普璿。旣至始改號資聖。集本三十一卷載此文。乃脫淸智大師四字。其他引證典故。亦皆切實。蓋祖堯親從覿游。較之任淵之註陳師道黃庭堅詩。聞見更爲有據。非後人註前代之書。摸索影響者。所可同日語云。<br/>
</p></div></body>
</html>