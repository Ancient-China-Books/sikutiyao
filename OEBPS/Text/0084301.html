<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 字詁 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->字詁 一卷
</h2>
<!--ed:-->安徽巡撫採進本
<p>
<!--no:-->國朝黃生撰。生字扶孟。歙縣人。前明諸生。是編取魏張揖字詁。以名其書。於六書多所發明。每字皆有新義。而根據博奧。與穿鑿者有殊。閒有數字未安者。如謂靃。說文呼郭切。飛聲也。而諸書用靃靡又音髓。今書地名人姓之類多用霍。獨樊噲傳之霍人。正義註先累蘇果山寡三反。先累反卽髓音也。韻會諸家紙藥二韻兼收靃。而霍則止一音。蓋霍從隹。其音當爲髓。靃本飛鳥聲。借爲地名。因又借爲人姓。後省便作霍。旣爲借義所奪。其本音本訓遂失。而於字之當用霍音髓者。反作靃。此霍之所以轉爲呼郭切。而靃之所以轉爲先累反也。據其所說。則霍但有先累反之本音。靃但有呼郭反之本音矣。今考音切之古。莫過玉篇廣韻。玉篇靃字下註云。息委切。露也。呼郭切。飛聲。廣韻於四紙靃字下註云。靃麻草。於十九鐸靃字下註云。地名。說文飛聲也。則是靃本有髓之一讀。並不因省借爲霍。始音髓也。又玉篇霍字下註云。呼郭切。揮霍。廣韻霍字下註云。虛郭切。揮霍。爾雅霍山爲南岳。又姓。則是霍之一字。在玉篇廣韻。原止有呼郭反一音。並無髓音。惟史記正義註。有息累反。而要不得爲止有息累反一音也。況白虎通曰。南方霍山者。霍之爲言護也。護乃呼郭反之轉音。非先累反之轉音。然則班固讀霍。已爲呼郭反矣。豈漢音猶不足據乎。生又謂打字始於六朝。今考後漢王延壽夢賦曰。捎魍魎拂諸渠撞縱目打三顱。又易林曰。口饑打手。則打字不始於六朝明矣。此類殊爲失考。其他若謂大鼎七个之鼎。當從冂諧聲。與從冖者不同。似蛇之鱓。旣借徒何切之鱓。又借張演切之鱣。而皆轉爲常演切。漢書註誤以張連切之鱣爲釋。又謂周禮玉人註。瓚讀爲𩜾𩛻之𩛻。說文饡以羹澆飯。釋文膏𩛻作膏饡。故篇海𩛻卽饡字。內則釋文酏讀爲𩜾。之然反。𩛻本又作𩜾。並之然反。此蓋明酏𩛻當並讀爲𩜾。非謂𩛻卽𩜾字。若以諸延切𩛻。何以處玉人註之𩜾𩛻乎。又謂干乾字通。引後漢書獨行傳。云明堂之奠。干飯寒水。又在晉帖所云淡悶干嘔之前。此類則最爲精核。其他條似此者。不可枚舉。蓋生致力漢學。而於六書訓詁。尤爲專長。故不同明人之勦說也。<br/>
</p></div></body>
</html>