<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 王荊公詩註 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->王荊公詩註 五十卷
</h2>
<!--ed:-->江蘇巡撫採進本
<p>
<!--no:-->宋李壁撰。考宋史及諸刊本。壁或從玉作璧。然壁爲李燾第三子。其兄曰垕曰塾。其弟曰𡌴。名皆從土。則作璧誤也。壁字季章。號雁湖居士。初以蔭入官。後登進士。寧宗朝累遷禮部尚書參知政事兼同知樞密院事。諡文懿。事蹟具宋史本傳。是書乃其謫居臨川時所作。劉克莊後村詩話。嘗譏其註歸腸一夜繞鍾山句。引韓詩不引吳志。註世論妄以蟲疑冰句。引莊子不引盧鴻一唐彥謙語。指爲疎漏。然大致捃摭蒐採。具有根據。疑則闕之。非穿鑿附會者比。原本流傳絕少。故近代藏書家俱不著錄。海鹽張宗松得元人槧本。始爲校刊。集中古今體詩。以世行臨川集校之。增多七十二首。其所佚者附錄卷末。考葉紹翁四朝聞見錄。稱開禧初韓平原欲興兵。遺張嗣古覘敵。張還。大拂韓旨。復遣壁。壁還。與張異詞。階是進政府云云。是壁附和權姦。以致喪師辱國。實墮其家聲。其人殊不足重。而箋釋之功。足裨後學。固與安石之詩。均不以人廢云。<br/>
</p></div></body>
</html>