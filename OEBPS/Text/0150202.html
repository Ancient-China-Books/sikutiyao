<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 行水金鑑 一百七十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->行水金鑑 一百七十五卷
</h2>
<!--ed:-->通行本
<p>
<!--no:-->國朝傅澤洪撰。澤洪字穉君。鑲紅旗漢軍。官至分巡淮揚道按察司副使。是書成於雍正乙巳。全祖望作鄭元慶墓誌。以爲出元慶之手。疑其客遊澤洪之幕。或預編摹。然別無顯證。未之詳也。敍水道者。禹貢以下。司馬遷作河渠書。班固作溝洫志。皆全史之一篇。其自爲一書者。則剏始於水經。然標擧源流。疏證支派而已。未及於疏濬隄防之事也。單鍔沙克什王喜所撰。始詳言治水之法。有明以後。著作漸繁。亦大抵偏擧一隅。專言一水。其綜括古今。臚陳利病。統前代以至國朝。四瀆分合。運道沿革之故。彙輯以成一編者。則莫若是書之最詳。卷首冠以諸圖。次河水六十卷。次淮水十卷。次漢水江水十卷。次濟水五卷。次運河水七十卷。次兩河總說八卷。次官司夫役漕運漕規凡十二卷。其例皆摘錄諸書原文。而以時代類次。俾各條互相證明。首尾貫穿。其有原文所未備者。亦閒以己意考核。附注其下。上下數千年閒。地形之變遷。人事之得失。絲牽繩貫。始末犂然。至我國家敷土翕河。百川受職。仰蒙聖祖仁皇帝翠華親莅。指授機宜。睿算周詳。永昭順軌。實足垂法於萬年。澤洪於康熙六十一年以前。所奉諭旨。皆恭錄於編。以昭謨訓。尤爲疏瀹之指南。談水道者。觀此一編。宏綱巨目。亦見其大凡矣。<br/>
</p></div></body>
</html>