<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一 儀禮節解 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->儀禮節解 十七卷
</h2>
<!--ed:-->浙江汪啓淑家藏本
<p>
<!--no:-->明郝敬撰。敬有周易正解。已著錄。敬所作九經解。皆好爲議論。輕詆先儒。此編光誤信樂史五可疑之說。謂儀禮不可爲經。尤其乖謬。所解亦粗率自用。好爲臆斷。如士昏禮升自西階一條。經於饗婦而後云舅姑降自西階。婦降自阼階。則未饗以前。婦固不得以主自處。壻亦不得以室相授。升自西階。在婦爲無專制之義。在壻則亦猶舅姑於婦。先以客禮之之義。而敬謂父在子不由阼。不知爲人子者。居不主奧。而此時何以卽席于奧耶。蓋由此升者。特以道婦故也。於舅坐答拜一條。又謂新婦拜。舅立。而使其舅坐答拜之。於理未當。不知此是婦人肅拜。故舅坐以答之。尊卑之分宜然。無可疑也。又如士冠禮。七體二十一體度數宜詳。公食大夫禮。魚腸胃倫膚若九若十有一。下大夫則若七若九。與陳祥道禮書。謂諸侯當十三。天子當十五者。未合。宜有折衷。而往往以數語了之。知其於考據之學終淺。非說禮之專門也。其閒有可取者如裼襲。有衣之裼襲。有玉之裼襲。鄭註泥玉藻之文。於聘義還玉還璋。皆以爲易衣加衣之儀。覲禮。匹馬卓上。蓋卓立向前之義。鄭註誤以卓爲的。及公食大夫禮。又鼎鼐若束若編。非以茅爲鼐之類。敬之所辨。亦時有千慮之一得。然所見亦罕矣。<br/>
</p></body>
</html>