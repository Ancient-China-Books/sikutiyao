<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 肘後備急方 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->肘後備急方 八卷
</h2>
<!--ed:-->浙江范懋柱家天一閣藏本
<p>
<!--no:-->晉葛洪撰。洪字稚川。句容人。元帝爲丞相時。辟爲掾。以平賊功賜爵關內侯。遷散騎常侍。自乞出爲句漏令。後終於羅浮山。年八十一。事蹟具晉書本傳。是書初名肘後卒救方。梁陶宏景補其闕漏。得一百一首。爲肘後百一方。金楊用道又取唐愼微證類本草諸方。附於肘後隨證之下。爲附廣肘後方。元世祖至元閒。有烏某者。得其本於平鄉郭氏。始刻而傳之。段成己爲之序。稱葛陶二君。共成此編。而不及楊用道。此本爲明嘉靖中襄陽知府呂容所刊。始並列葛陶楊三序於卷首。書中凡楊氏所增。皆別題附方二字。列之於後。而葛陶二家之方。則不加分析。無可辨別。案隋書經籍志。葛洪肘後方六卷。梁二卷。陶宏景補闕肘後百一方九卷亡。宋史藝文志。止有葛書。而無陶書。是陶書在隋已亡。不應元時復出。又陶書原目九卷。而此本合楊用道所附。祇有八卷。篇帙多寡。亦不相合。疑此書本無百一方在內。特後人取宏景原序冠之耳。書凡分五十一類。有方無論。不用難得之藥。簡要易明。雖頗經後來增損。而大旨精切。猶未盡失其本意焉。<br/>
</p></div></body>
</html>