<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 資治通鑑後編 一百八十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->資治通鑑後編 一百八十四卷
</h2>
<!--ed:-->江蘇巡撫採進本
<p>
<!--no:-->國朝徐乾學撰。乾學有讀禮通考。已著錄。是編以元明人續通鑑者。陳桱王宗沐諸本。大都年月參差。事蹟脫落。薛應旂所輯。雖稍見詳備。而如改宋史周義成軍爲周義。以胡瑗爲朱子門人。疏謬殊甚。皆不足繼司馬光之後。乃與鄞縣萬斯同。太原閻若璩。德淸胡渭等。排比正史。參考諸書。作爲是編。草創甫畢。欲進於朝。未果而歿。今原稾僅存。惟闕第十一卷。書中多塗乙删改之處。相傳猶若璩手蹟也。其書起宋太祖建隆元年。迄元順帝至正二十七年。凡事蹟之詳略先後。有應參訂者。皆依司馬光例。作考異以折衷之。其諸家議論。足資闡發者。竝採系各條之下。閒附己意。亦依光書之例。標臣乾學曰以別之。其時永樂大典尚庋藏祕府。故熊克李心傳諸書。皆未得窺。所輯北宋事蹟。大都以李燾殘帙爲稾本。援據不能賅博。其宋自嘉定以後。元自至順以前。尤爲簡略。至宋末昰昺二王。皆誤沿舊史。系年紀號。尤於斷限有乖。又意求博贍。頗少翦裁。如西夏姻戚之盛。備敍世系。慶元僞學之禁。詳載謝表。元末事蹟。多採輟耕錄鐵崖樂府。敍書藝。則稱其日寫三萬字。紀隱居。則述其懷抱幾時開。無關勸懲。徒傷煩宂。又載元順帝初生之事。過信庚申外史。尤涉鑿空。然其裒輯審勘。用力頗深。故訂誤補遺。時有前人所未及。如宋史富弼傳。以樞密使出判揚州。今據宰輔編年錄。改作河陽。余玠傳。淳祐十三年及元人戰於嘉定。今據家傳。改作十二年。元末寇陷淮安。本紀首尾不具。今從王逢梧溪集。定作趙國用。至正十六年張士誠陷湖州。本紀作二月。今從明實錄作四月。皆案文覈實。信而有徵。又是時乾學方領一統志局。多見宋元以來郡縣舊志。而若璩諸人。復長於地理之學。故所載輿地。尤爲精核。如宋王堅之守合州。則採四川總志。牟子才之諫張燈。則採西湖遊覽志。而明人紀事之書。若劉辰國初事蹟。吳寬平吳錄之類。亦竝從附載。以資考證。年經月緯。犂然可觀。雖不能遽稱定本。而以視陳王薛三書。則過之遠矣。<br/>
</p></div></body>
</html>