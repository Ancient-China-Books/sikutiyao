<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 王文忠集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->王文忠集 六卷
</h2>
<!--ed:-->永樂大典本
<p>
<!--no:-->元王結撰。結字儀伯。定興人。仁宗在潛邸時。以薦充宿衞。及卽位。遷集賢直學士。元統中官至中書左丞。文忠其諡也。事蹟具元史本傳。史稱結有集十五卷。王圻續文獻通考。所載亦同。今久散佚。惟散見永樂大典者。採掇排比。尚得詩一百三十四首。詩餘十三首。編爲三卷。又雜文九首爲一卷。問答五首爲一卷。善俗要義三十三條爲一卷。共成六卷。結爲元代名臣。張珪稱其非聖賢之書不讀。非仁義之言不談。今觀是集。殆非虛語。詩多古體。大抵舂容和平。無鉤棘之態。文亦明白暢達。不涉雕華。其中上宰相論八事書。乃結年二十餘遊京師所作。平生識力。已具見於是。問答五條。皆與吳澄往復之語。或闡儒理。或明經義。可略見其學問之根柢。善俗要義。乃結爲順德路總管時所作。以化導閭里。凡教養之法。纎悉必備。雖瑣事常談。而委曲剴切。謀畫周密。如慈父兄之訓子弟。循吏仁愛之意。藹然具見於言表。尤足以見其政事之大凡。統觀所作。所謂詞必軌於正理。學必切於實用者也。固不與文章之士。爭詞采之工拙矣。<br/>
</p></div></body>
</html>