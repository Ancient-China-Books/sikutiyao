<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 寶刻類編 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->寶刻類編 八卷
</h2>
<!--ed:-->永樂大典本
<p>
<!--no:-->不著撰人名氏。宋史藝文志不載其名。諸家書目亦未著錄。惟文淵閣書目有之。然世無傳本。僅見於永樂大典中。核其編孴次第。斷自周秦。迄於五季。並記及宣和靖康年號。知爲南宋人所撰。又宋理宗寶慶初。始改筠州爲瑞州。而是編多以瑞州標目。則理宗以後人矣。其書爲類者八。曰帝王。曰太子諸王。曰國主。曰名臣。曰釋氏。曰道士。曰婦人。曰姓名殘闕。每類以人名爲綱。而載所書碑目其下。各係以年月地名。且於名臣類取歷官先後之見於石刻者。臚載姓氏下方。必備參考。詮次具有條理。其閒如書碑篆額之出自二手者。卽兩系其人。近於重複。又如歐陽詢終於唐。而系之隋。郭忠恕終於宋。而系之五季。祇就所書最初一碑。爲定時代歲月前後。未免混淆。於體例皆爲求密。然金石目錄。自歐陽修趙明誠洪适三家以外。惟陳思寶刻叢編。頗爲該洽。而又多殘佚不完。獨此書蒐採贍博。敍述詳明。視鄭樵金石略。王象之輿地碑目。增廣殆至數倍。前代金石著錄之富。未有過於此者。深足爲考據審定之資。固嗜古者之所取證也。原本屢經傳寫。譌脫頗多。謹詳加訂證。釐次如左。其名臣類十三之三。永樂大典原闕。故自唐天寶迄肅代兩朝。碑目未全。今亦仍其舊焉。<br/>
</p></div></body>
</html>