<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->懷麓堂詩話 一卷
</h2><p>
<!--no:-->明李東陽撰。東陽有東祀錄。已著錄。李何未出以前。東陽實以臺閣耆宿。主持文柄。其論詩主於法度音調。而極論剽竊摹擬之非。當時奉以爲宗。至何李旣出。始變其體。然贗古之病。適中其所詆訶。故後人多抑彼而伸此。此編所論。多得古人之意。雖詩家三昧。不盡於是。要亦深知甘苦之言矣。姚希孟松癭集。有此書跋云。李長沙詩。以匀穩爲主。其爲古樂府。弇州譏其類小學史斷。迺其談詩頗津津。是時詞林諸公。多以詩爲事。卷中所載。如彭民望謝方石輩。相與抨彈甚切。讀之猶想見前輩風致云云。核其詞意。似頗不滿於東陽。然王世貞詆西涯樂府。乃其少年盛氣之時。迨其晚年作西涯樂府跋。已自悔前論。希孟所引。殊不足爲憑。惟好譽其子兆先。殆有王福畤之癖。是其一瑕耳。林炫卮言餘錄曰。成化閒姑熟夏宏集句。有聯錦集。懷麓堂詩話載其客醉已無言。秋蛩自相語。爲高季迪詩。宏捏寫他人姓名。今考集中無之云云。聯錦集今未見。然炫與東陽。均正德閒人。所見之本。不應有異。或東陽偶誤記歟。近時鮑氏知不足齋。刻此編於浦源。雲邊路繞巴山色。樹裏河流漢水聲。句下註曰。案二句宋詩紀事以爲鬼詩。今考宋詩紀事所載吳簡詩。誠有此聯。惟上句稍異一二字。然厲鶚所據。乃荊門紀略。其書爲康煕戊戌己亥閒胡作炳所撰。餖飣龐雜。頗無根據。似未可執以駁東陽。況浦源此事。都穆南濠詩話亦載之。知當時必有所據。安知非荊門紀略。反摭源此聯僞撰鬼詩耶。是尤不當輕信新聞。遽疑舊記矣。
</p><br/></div></body></html>