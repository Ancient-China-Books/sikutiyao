<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 春秋戰國異辭 五十四卷 通表 二卷 摭遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->春秋戰國異辭 五十四卷
<!--ti:-->通表 二卷
<!--ti:-->摭遺 一卷
</h2>
<!--ed:-->兩江總督採進本
<p>
<!--no:-->國朝陳厚耀撰。厚耀有春秋長歷。已著錄。是編採羣書所載。與春秋三傳。國語。戰國策。有異同者。分國編次。以備考證。亦閒爲辨定。又取史記十二諸侯表六國年表。合而聯之。爲通表二卷。其諧談瑣記神仙藝術。無關體要。難以年次者。別爲摭遺一卷。以附於後。其通表排比詳明。頗有條理。異辭以切實可據者爲正文。而百家小說。悠謬荒唐之論。皆降一格附於下。亦頗有體例。雖其閒眞贋雜糅。如莊列之寓言。亢倉子之僞書。皆見採錄。未免稍失裁斷。而採摭浩繁。用力可稱勤至。又所引諸書。多著明某篇某卷。蓋仿李涪刊誤。程大昌演繁露之例。令觀者易於檢核。亦無明人杜撰炫博之弊。蓋馬驌繹史。用袁樞記事本末體。厚耀是書。則用齊履謙諸國統記體。而驌書兼採三傳國語戰國策。厚耀則皆摭於五書之外。尤獨爲其難。雖涉蕪雜。未可斥也。厚耀所著春秋長歷。及春秋世族譜。皆與是編相表裏。而自言平生精力。用於是書者多云。<br/>
</p></div></body>
</html>