<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋或問 二十卷 附春秋五論 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋或問 二十卷
<!--st:--><font size="-1">附</font>春秋五論 一卷
</h2>
<!--ed:-->兩江總督採進本
<p>
<!--no:-->宋呂大圭撰。大圭字圭叔。號樸卿。南安人。淳祐七年進士。官至朝散大夫。行尚書。吏部員外郎。兼國子編修。實錄檢討官。崇政殿說書。出知興化軍。嘗撰春秋集傳。今已散佚。此或問二十卷。卽申明集傳之意也。大旨於三傳之中。多主左氏穀梁。而深排公羊。於何休解詁。斥之尤力。考三傳之中。事蹟莫備於左氏。義理莫精於穀梁。惟公羊雜出衆師。時多偏駁。何休解詁。牽合讖緯。穿鑿尤多。大圭所論。於三家得失。實屬不誣。視諸家之棄傳談經。固迥然有別。所著五論。一曰論夫子作春秋。二曰辨日月襃貶之例。三曰特筆。四曰論三傳所長所短。五曰世變。程端學嘗稱五論明白正大。而所引春秋事。時與經意不合。今考或問之中。與經意亦頗有出入。大概長於持論。而短於考實。然大圭後於德祐初由興化遷知漳州。未行而元兵至。沿海都制置蒲壽庚舉城降。大圭抗節遇害。其立身本末。皎然千古。可謂深知春秋之義。其書所謂明分義。正名實。著幾微。爲聖人之特筆者。侃侃推論。大義凜然。足以維綱常而衞名教。又不能以章句之學。緇銖繩之矣。<br/>
</p></div></body>
</html>