<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書纂箋 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書纂箋 二十八卷
</h2>
<!--ed:-->內府藏本
<p>
<!--no:-->元詹道傳撰。道傳臨川人。其始末未詳。是書略仿古經箋疏之體。取朱子四書章句集註或問。正其音讀。考其名物度數。各註於本句之下。亦閒釋朱子所引之成語。如眞積力久。出荀子勸學篇。孝子愛日。出揚子孝至篇。皆爲證其出處。其所援引。亦閒有牴牾。如論語夏瑚商璉。朱子本引包咸舊註。<span class="jiazhu">案咸註久佚。此據何晏集解所引。</span>道傳旣引明堂位。夏后氏之四璉。殷之六瑚。辨其異同。而復謂夏曰瑚商曰璉。本於爾雅釋器。今檢校爾雅。實無此文。則道傳杜撰附會也。又此書於朱子所引諸儒。皆詳其名字里居。而孟子盡心章。引陳氏厭於嫡母之說。實陳耆卿孟子紀蒙中語。耆卿字壽老。臨海人。見葉適水心集。此獨失載。亦未免有所疎漏。然大致皆有根柢。猶元儒之務實學者。與張存中四書通證相較。同猶在其上矣。<br/>
</p></div></body>
</html>