<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部四十一
<!--sf:-->總集類三
</font><h2>
<!--ti:-->荊南倡和集 一卷
</h2><p>
<!--no:-->元周砥馬治同撰。砥字履道。無錫人。治字孝常。宜興人。明史文苑傳。竝附載陶宗儀傳末。至正癸巳甲午乙未三年。砥遭亂客治家。治館砥於宜興荊溪之南。隨事倡和。積詩一卷。錄成二帙。各懷其一。同時遂昌鄭元祐爲之序。二人亦自有序。後砥從張士誠死於兵。而治入明爲內邱縣知縣。遷建昌府知府。與高啓友善。遂以此集手錄本付啓。啓復以與呂敏。有啓後序。及徐賁題志。敏後仍歸諸馬氏。成化閒郷人李廷芝。攜至京師。俾李應禎張弼。校正付梓。集後附錄數首。皆砥在荊南前後之作。及治賦砥哀詞。與其追和之詩。砥以吟咏擅長。與顧阿瑛往來。玉山雅集紀遊諸篇中。多載所作。格調皆極諧婉。其撰是集。正元末喪亂之際。感時傷事。尤情致纏綿。治詩稍遜於砥。而雋句絡繹。工力亦差能相敵。以視松陵倡和。漢上題襟。雖未必遽追配作者。而兩人皆無全集行世。存之亦足見其一斑焉。
<!--no:--></p><br/><blockquote>案周砥。與馬治詩同一集。而人隔兩朝。遂無時代可歸。今以治雖人明。而在元所作。尚可謂之元詩。若砥則斷斷不可編於明。故以砥爲主。綴元人之末。此不得已之變例也。
</blockquote><br/></div></body></html>