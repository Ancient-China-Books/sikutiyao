<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 集異記 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->集異記 一卷
</h2>
<!--ed:-->江蘇巡撫採進本
<p>
<!--no:-->唐薛用弱撰。案唐書藝文志。載用弱字中勝。長慶光州刺史。其里籍則未言。此本卷首題曰河東。然唐代士族。率題郡望。劉必彭城。李必隴西。其確生何地。則未之知。三水小牘。<span class="jiazhu">案此書今佚。此條見太平廣記三百十二卷所引。</span>載其大和中自儀曹郎出守弋陽。爲政嚴而不殘。蓋在當時稱良吏。其事蹟亦無考也。是書所記。凡十六條。晁公武讀書志。稱其首載徐佐卿化鶴事。此本正以此條爲首。與晁氏所記合。蓋猶舊本。其敍述頗有文采。勝他小說之凡鄙。世所傳狄仁傑集翠裘。王維鬱輪袍。王積薪婦姑圍棊。王之渙旗亭畫壁諸事。皆出此書。其良常山新宮銘。洪邁容齋隨筆推爲奇作。蘇軾與子過詩。所謂爾應奴隸蔡少霞。我亦伯仲山元卿者。卽用其事。卷軼雖狹。而歷代詞人。恆所引據。亦小說家之表表者。陳振孫書錄解題。謂是書一名古異記。然諸家著錄。俱無此名。不知振孫何本。又唐比部郎中陸勳。亦有集異記二卷。與用弱此本名同。故文獻通考題勳。書曰陸氏集異記。以別於用弱書焉。<br/>
</p></div></body>
</html>