<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 橫塘集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->橫塘集 二十卷
</h2>
<!--ed:-->永樂大典本
<p>
<!--no:-->宋許景衡撰。景衡字少伊。溫州瑞安人。登元祐九年進士。宣和中召爲監察御史。遷殿中侍御史。欽宗卽位。以左正言召。累遷中書舍人。高宗朝至尚書右丞。罷爲資政殿大學士。提舉洞霄宮。卒諡忠簡。事蹟具宋史本傳。景衡雖源出洛學。而立身剛直。不與賈易諸人囂爭門戶。其文章坦白光明。粹然一出於正。在徽宗時。卽極言財力匱乏。請罷花石綱運。爲王黼所中而去。及從高宗在楊州。又與黃潛善不協。借渡江之議。斥逐而死。雖阨於權倖。屢起屢躓。而終始不撓。今集中所存奏議。如論童貫誤國。辨宗澤無過。論王安石當自便。乞寬恤東南諸劄子。皆誠意懇摯。剴切詳明。其他亦多關係國家大計。雖當時不能盡用其說。而史稱旣沒之後。高宗每念其遇事敢言。追思不置。亦足見其忠愛之忱。有以感孚於平素也。至其詩篇。乃吐言淸拔。不露伉厲之氣。如玉樽浮蟻一樣白。靑眼與山相對橫諸句。殊饒風調。胡仔漁隱叢話。謂寇準詩含思凄婉。富於音情。殊不類其爲人。今景衡亦然。蓋詩本性情。義存比興。固不必定爲濂洛風雅之派。而後謂之正人也。宋史藝文志。載橫塘集三十卷。書錄解題亦同。自明以來。傳本久絕。今從永樂大典中。採掇裒綴。以次排纂。釐爲二十卷。朱子語錄。嘗稱陳少陽事。其詳見許右丞哀詞中。今已不睹是篇。則鉅製鴻裁。佚者不少。其幸而存者。彌宜寶貴矣。<br/>
</p></div></body>
</html>