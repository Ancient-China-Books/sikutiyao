<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 追昔遊集 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->追昔遊集 三卷
</h2>
<!--ed:-->浙江范懋柱家天一閣藏本
<p>
<!--no:-->唐李紳撰。紳字公垂。亳州人。元和元年進士。武宗時爲中書侍郞。同中書門下平章事。事蹟具唐書本傳。此集皆其未爲相時所作。晁公武讀書志。載前有開成戊午八月紳自序。此本無之。詩凡一百一首。新唐書本傳所載貶端州司馬禱神灘漲。及刺壽州虎不爲暴。爲河南尹惡少斂跡。皆語出此集。史傳事須實錄。而宋祁以所自言者爲據。殊難徵信。且考紳之赴端州也。在夏秋之閒。其妻子舟行。十月始至。其時灘水減矣。故以書祝媼龍祠而江復漲。紳詩內及所自註者如此。祁乃以爲紳自度嶺時事。是閱其集而未審。後儒以名之輕重。爲文之是非。必謂新書勝舊書。似非篤論也。紳與李德裕元稹。號三俊。白居易亦有笑勸迂辛酒。閒吟短李詩句。今觀此集。音節嘽緩。似不能與同時諸人角爭強弱。然舂容恬雅。無雕琢細碎之習。其格究在晚唐諸人刻畫纖巧之上也。<br/>
</p></div></body>
</html>