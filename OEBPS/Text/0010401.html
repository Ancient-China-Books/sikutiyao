<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易淺釋 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易淺釋 四卷
</h2>
<!--ed:-->江蘇巡撫採進本
<p>
<!--no:-->國朝潘思榘撰。思榘字補堂。陽湖人。雍正甲辰進士。官至福建巡撫。是書皆卽卦變之法以求象。而卽象以明理。毎卦皆注自某卦來。謂之時來。蓋易道廣大。無所不該。其中陰陽變化。宛轉關生。亦具有相通之理。故漢學如虞翻諸家。皆有是說。宋學卽程子朱子。亦闡明是理。雖非易之本義。要亦易之一義也。前有白瀛序。稱思榘點勘通志堂所刊易解四十二家。竭畢生之力。以成此書。比其沒也。力疾屬草。尚闕乾坤二卦未注。遂以絶筆。故此本所說。惟六十二卦。其彖傳象傳。則以用注疏本附經併釋。而文言繫辭說卦序卦雜卦。則未之及。蓋主理者多發揮十翼。主象主數者多研索卦爻。其宗派然也。後有松江沈大成與其門人福唐林迪光二跋。迪光述思榘之言曰。彖多言象。而變在其中。爻多言變。而象在其中。不明時來。不知卦之來處。不求爻變。不知卦之去處。爻無所不包。舊說一概講入身心政治上去。遺卻許多道理。不如就其淺處說。而深處亦可通也。固足括是書之大旨矣。<br/>
</p></body>
</html>