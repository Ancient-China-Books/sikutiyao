<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 滹南遺老集 四十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->滹南遺老集 四十五卷
</h2>
<!--ed:-->兩淮鹽政採進本
<p>
<!--no:-->金王若虛撰。若虛字從之。自號慵夫。稾城人。登承安二年經義進士。歷官左司諫。轉延州刺史。入爲翰林直學士。金亡後微服歸里。自稱滹南遺老。越十年與劉祁東游。卒於泰山。事蹟具金史文藝傳。史稱若虛有慵夫集。滹南遺老集。均曰若干卷。不詳其數。黃虞稷千頃堂書目。載滹南遺老集四十五卷。與王鶚序合。慵夫集虞稷雖著錄。而卷數則闕。考大德三年王復翁序。稱以中州集所載詩二十首附卷末。則慵夫集元時已佚。惟此集存耳。此本凡五經辨惑二卷。論語辨惑五卷。孟子辨惑一卷。史記辨惑十一卷。諸史辨惑二卷。新唐書辨三卷。君事實辨二卷。臣事實辨三卷。議論辨惑一卷。著述辨惑一卷。雜辨一卷。謬誤雜辨一卷。文辨四卷。詩話三卷。雜文及詩五卷。與四十五卷之數合。然第三卷惟論語辨惑序一篇。總論一篇。僅三頁有奇。與他卷多寡懸殊。疑傳寫佚此一卷。後人割第四卷首三頁。改其標題以足原數也。蘇天爵作安熙行狀云。國初有傳朱氏四書集註至北方者。滹南王公。雅以辨博自負。爲說非之。今考論語孟子辨惑。乃雜引先儒異同之說。斷以己意。其閒疑朱子者有之。而從朱子者亦不少。實非專爲辨駁朱子而作。天爵所云。不知何據。觀其稱陳天祥宗若虛之說。撰四書辨疑。因熙斥之。遂焚其稿。今天祥之書具存。無焚稿事。用天爵是說。特欲虛張其師表章朱子之功耳。均非實錄也。其五經辨惑。頗詰難鄭學。於周禮禮記及春秋三傳。亦時有所疑。然所攻者皆漢儒附會之詞。亦頗樹偉觀。其自稱不深於易。卽於易不置一詞。所論實止四經。則亦非強所不知者矣。史記辨惑。諸史辨惑。新唐書辨。皆考證史文。掊擊司馬遷宋祁。似未免過甚。或乃毛舉故細。亦失之煩瑣。然所摘遷之自相牴牾。與祁之過於雕斵。中其病者亦十之七八。雜辨君事實辨臣事實辨。皆所作史評。議論辨惑。著述辨惑。皆品題先儒之是非。其閒多持平之論。頗足破宋人之拘攣。雜辨二卷。於訓話亦多訂正。文辨宗蘇軾。而於韓愈閒有指摘。詩話尊杜甫。而於黃庭堅多所訾議。蓋若虛詩文。不尚劖削鍛鍊之格。故其論如是也。統觀全集。偏駁之處誠有。然金元之閒。學有根柢者。實無人出若虛右。吳澄稱其博學卓識。見之所到。不苟同於衆。亦可謂不虛美矣。<br/>
</p></body>
</html>