<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 三魚堂文集 十二卷 外集 六卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->三魚堂文集 十二卷
<!--ti:-->外集 六卷
<!--ti:-->附錄 一卷
</h2>
<!--ed:-->兩江總督採進本
<p>
<!--no:-->國朝陸隴其撰。隴其有古文尚書考。已著錄。是集爲其門人侯銓所編。凡雜著四卷。書一卷。尺牘一卷。序二卷。記一卷。墓表志銘壙記傳共一卷。外集六卷。則裒其奏議條陳表策申請公移。而終之以詩。隴其行狀之類。亦併附焉。目錄之末。有其從子禮徵跋。言隴其平生不屑爲詩古文詞。尤以濫刻文集爲戒。故易簀時篋中無遺稾。至康熙辛巳。禮徵乃旁搜廣輯。彙成是集。而屬銓分類編次。蓋隴其沒後九年。此集乃出也。其文旣非隴其所手定。則其中或有未定之稾。與夫偶然涉筆。不欲自存者。均未可知。然隴其學問深醇。操履醇正。卽率爾操觚之作。其不合於道者。固已鮮矣。惟是隴其一生。非徒以講明心性。爲一室之坐談。其兩爲縣尹。一爲諫官。政績亦卓卓可紀。及體用兼優之學。而銓等乃以奏議公牘。確然見諸行事者。別爲外集。夫詩歌非隴其所長。列之外集可也。至於聖賢之道。本末同原。心法治法。理歸一貫。周禮皆述職官。尚書皆陳政事。周公孔子。初不以是爲粗迹。卽黃榦編朱子詩文。亦未嘗薄視論政之文。揮而外之。銓乃徒知以太極論冠篇。欲使隴其接迹周子。而以其循績別爲外集。尊空言而薄實政。是豈隴其之旨乎。以此本久行於世。故姑仍原刻錄之。而附糾其編次之陋如右。<br/>
</p></div></body>
</html>