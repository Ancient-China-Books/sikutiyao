<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 攷古編 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->攷古編 十卷
</h2>
<!--ed:-->浙江巡撫採進本
<p>
<!--no:-->宋程大昌撰。大昌有易原。已著錄。是編乃雜論經義異同。及記傳謬誤。多所訂證。其詩論十七篇。反覆推闡。大抵謂詩有南雅頌之名。無國風之名。說極辨博。而究無解於禮記之所引。故終爲後人駁詰。至正朔論。謂周人雖首子以命月。而占星命算。修詞舉事。仍用夏時。象刑論謂是刑官取其法懸之象魏。而不取畫衣冠異章服之說。其持論雖頗新異。而旁引曲證。亦能有所依據。他若以白居易樂府。正韋述所記唐六典不曾行用之誤。以在張掖者乃鮮水非令鮮水。駁章懷太子所註後漢段熲傳之非。以漢書比景縣。當從劉昫舊唐書作北景。以荀子所稱子弓卽仲弓。非馯臂子弓。以瑯琊臺碑文。證秦以前已嘗刻石。皆典確明晰。非泛爲徵摭。雖亞於容齋隨筆。要勝於鄭樵輩之橫議也。<br/>
</p></div></body>
</html>