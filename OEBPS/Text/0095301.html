<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 古韻通 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->古韻通 八卷
</h2>
<!--ed:-->兩淮馬裕家藏本
<p>
<!--no:-->國朝柴紹炳撰。紹炳字虎臣。仁和人。其書大旨。卽今韻部。分立三法。以求古韻之通。一曰全通。東冬江之類是也。二曰半通。元入寒删先魂痕入眞文之類是也。三曰旁通。則俗所謂叶韻是也。分平上去爲十一部。分入聲爲七部。其引據甚繁。其考證亦甚辨。然今韻以今音讀之。則一部之內。字字相諧。如以古音讀之。則字字各歸本音。難復齊以今部。如支部之儀字。古實音俄。齊部之西字。古實音先。槩曰支與齊通。是已使俄與先叶。則紹炳所謂全通半通者。與古韻皆不免牴牾。又今韻固與古殊古韻亦自與古別。如東冬江自爲部。至漢而東已通陽。魚虞尤自爲部。至魏晉而虞兼通灰。輾轉漸移。各隨時代。紹炳乃上薄風雅。下迄晉宋。凡未定四聲以前。總名之曰古韻。雜然竝編。此讀甫諧。彼音已礙。條例益廣。蹊徑滋繁。所謂旁通者。淆亂古音尤甚。至於以許敬宗之所定。指爲沈約。以陳彭年之所音。指爲孫愐。又其小節矣。<br/>
</p></body>
</html>