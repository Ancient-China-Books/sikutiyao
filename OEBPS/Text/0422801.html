<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 唐賢三昧集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->唐賢三昧集 三卷
</h2>
<!--ed:-->江蘇巡撫採進本
<p>
<!--no:-->國朝王士禎撰。士禎有古懽錄。已著錄。初士禎少年。嘗與其兄士祿。撰神韻集。見所作居易錄中。然其書爲人改竄。已非其舊。故晚定此編。皆錄盛唐之作。名曰三昧。取佛經自在義也。詩自太倉歷下。以雄渾博麗爲主。其失也膚。公安竟陵。以淸新幽渺爲宗。其失也詭。學者兩途竝窮。不得不折而入宋。其弊也滯而不靈。直而好盡。語錄史論。皆可成篇。於是士禎等重申嚴羽之說。獨主神韻以矯之。蓋亦救弊補偏。各明一義。其後風流相尚。光景流連。趙執信等遂復操二馮舊法。起而相爭。所作談龍錄。排詆是書。不遺餘力。其論雖非無見。然兩說相濟。其理乃全。殊途同歸。未容偏廢。今仍竝錄存之。以除門戸之見。又閻若璩潛邱劄記。有與趙執信書。詆此集所錄。如張旭四絕句。本宋蔡襄詩。而誤收。又詆其祖詠詩。誤以京水爲涇水。孟浩然詩。誤以涔陽爲潯陽。王維詩。誤以御亭爲卸亭。蔡洲爲蔡州。高適燕歌行。誤以渝關爲楡關。全不講於地理之學。引據精詳。皆切中其病。然士禎自品詩格。原不精於考證。若璩所云。不必爲是集諱。亦不必爲是集病也。<br/>
</p></body>
</html>