<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部四十一
<!--sf:-->小學類二
</font><h2>
<!--ti:-->漢隸字源 六卷
</h2><p>
<!--no:-->宋婁機撰。機字彥發。嘉興人。乾道二年進士。寧宗朝累官禮部尚書。兼給事中。權知樞密院事。兼太子賓客。進參知政事。提舉洞霄宮。事蹟具宋史本傳。其書前列考碑分韻辨字三例。次碑目一卷。凡漢碑三百有九。魏晉碑三十有一。各紀其年月地里書人姓名。以次編列。卽以其所編之數。註卷中碑字之下。以省繁文。次以禮部韻略二百六部。分爲五卷。皆以眞書標目。而以隸文排比其下。韻不能載者十四字。附五卷之末終焉。其文字異同。亦隨字附註。如後漢修孔子廟禮器碑。內韓明府名勑。字叔節。歐陽修謂前世見於史傳。未有名勑者。而此書引繁陽令楊君碑陰。亦有程勑。以證集古錄考核之疎。又若曲江之爲曲紅。引周憬碑。遭罹之爲遭離。引馬江碑。陂障之爲波障。引孫叔敖碑。委蛇之爲禕隋。引衡方碑。於古音古字。亦多存梗概。皆足爲考證之資。不但以點畫波磔。爲書家模範已也。
</p><br/></div></body></html>