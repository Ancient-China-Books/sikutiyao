<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 詩法源流 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->詩法源流 三卷
</h2>
<!--ed:-->浙江巡撫採進本
<p>
<!--no:-->不著撰人名氏。末有至治王戌楊載舊序一篇。稱少年遊浣花草堂。見杜甫九世孫杜擧問所藏詩律。擧言甫之詩法。不傳諸子。而傳其門人吳成鄒遂王恭。擧得之於三子。因以授載。其說極爲荒誕。所載凡五言律詩九首。七言律詩四十三首。各有吳成等註釋。標立結上生下格。拗句格。牙鎭格。節節生意格。抑揚格。接頂格。交股格。纖腰格。雙蹄格。續腰格。首尾互換格。首尾相同格。單蹄格。應句格。開合格。開合變格。疊字格。句應句格。敍事格。歸題格。續意格。前多後少格。前開後合格。興兼比格。興兼賦格。比興格。連珠格。一意格。變字格。前實後虛格。藏頭格。先體後用格。雙字起結格。凡三十三格。其謬陋殆不足辨。楊載序。俚拙萬状。亦必出僞託。然其書乃作第三卷。前二卷則一爲元人論詩之語。分標傅若金等姓名。一爲選錄漢魏晉詩。題傅若川次舟編。卷末又有嘉靖癸未邱道隆後序。稱憲伯荊南王公用章。取詩法源流。增入古人論述與詩足法者。釐爲三卷云云。然則此書爲王用章所輯。諸家著錄。有作傅若金撰者。當以開卷第一篇題若金名。因而致誤耳。<br/>
</p></div></body>
</html>