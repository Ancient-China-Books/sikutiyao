<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 禹貢會箋 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十二
<!--sf:-->書類二
</font><h2>
<!--ti:-->禹貢會箋 十二卷
</h2>
<!--ed:-->安徽巡撫採進本
<p>
<!--no:-->國朝徐文靖撰。文靖字位山。當塗人。雍正癸卯舉人。乾隆元年薦舉博學鴻詞。試不入格。十七年又薦舉經學。特授翰林院檢討。是書首列禹貢山水總目。以水經所載爲主。附論於下。次爲圖十有八。各係以說。書中皆先引蔡傳。而續爲之箋。博據諸書。斷以己意。如汾水西入河。非東入河。徒駭卽河之經流。非別有一經流。三江既入。終以南江北江中江爲正。九江在潯陽。非洞庭。皆不爲蔡傳所囿。至於蔡山則闕其所疑。不主寰宇記周公山卽蔡山之說。於惇物則取金史地理志。謂在乾州武亭縣。今武功縣之東南二百里。三危山引西河舊事爲昇雨山。謂史記注作卑羽山。蓋字之誤。並辨胡渭之譌。皆具有考證。蓋說禹貢者。宋以來棼如亂絲。至胡渭錐指出。而摧陷廓除。始有條理可案。文靖生渭之後。因渭所已言。而更推尋所未至。故較之渭書益爲精密。蓋繼事者易有功也。惟信山海經竹書紀年太過。是則僻於好古。不究眞僞之失耳。<br/>
</p></body>
</html>