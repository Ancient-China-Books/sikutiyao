<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 逃禪詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->逃禪詞 一卷
</h2>
<!--ed:-->安徽巡撫採進本
<p>
<!--no:-->宋揚無咎撰。無咎字補之。自號逃禪老人。淸江人。諸書揚或作楊。案圖繪寶鑑。稱無咎祖漢子雲。其字從才不從木。則作楊誤也。高宗時秦檜擅權。無咎恥於依附。遂屢徵不起。其人品甚高。所畫墨梅。歷代寶重。遂以技藝掩其文章。然詞格殊工。在南宋之初。不忝作者。陳振孫書錄解題。載無咎逃禪詞一卷。與今本合。毛晉跋稱或誤以爲晁補之詞。則晁無咎亦字補之。二人名字倶同。故傳寫誤也。集中明月棹孤舟四首。晉註云。向誤作夜行船。今按譜正文。案此調卽是夜行船。亦卽是雨中花。諸家詞雖有小異。按其音律。要非二調。無咎此詞。實與趙長卿吳文英詞中所載之夜行船。無一字不同。晉第見詞譜收黃在軒詞。名明月棹孤舟。不知明月卽夜。棹卽行。孤舟卽船。近時萬樹詞律始辨之。晉蓋未及察也。又相見歡本唐腔正名。宋人則名爲烏夜啼。與錦堂春之亦名烏夜啼。名同實異。晉註向作烏夜啼誤。尤考之未詳。至點絳脣原註用蘇軾韻。其後闋尾韻。舊本作裹字。晉因改作堁字。竝詳載堁字義訓於下。實則蘇詞末句。乃破字韻。此裹字且誤。而堁字尤爲臆改。明人刊書。好以意竄亂。往往如此。今姑仍晉本錄之。而附糾其謬如右。<br/>
</p></div></body>
</html>