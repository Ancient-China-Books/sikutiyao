<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十五 史評類存目一 世史積疑 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->世史積疑 二卷
</h2>
<!--ed:-->浙江范懋柱家天一閣藏本
<p>
<!--no:-->舊題元李士實撰。前有自序。稱至正七年壬申三月朔書。案至正七年。歲在乙亥。非壬申。與史不合。而元代亦未聞有李士實。惟明有新建李士實。成化丙戌進士。官至右都御史致仕。正德閒。寧王宸濠圖不軌。引之同謀。事起時。以士實與擧人劉養正爲左右丞相。宸濠就擒。士實併伏法。事見明史。而正德七年正值壬申。與此書序內紀年適合。屠隆考槃餘事。又稱士實有善書名。而此本內自書序文。筆勢頗雄放。亦足相證。其爲明李士實所撰無疑。書首有衡山及天籟閣印記。乃文徵明項元汴兩家舊本。此必在當時以士實爲黨逆叛臣。嫌於私存其著作。故改竄紀年以掩其迹。而後來著錄者。遂誤以爲元人也。其書採摘史事。分條立說。迄於東漢之末而止。以喪心從亂之人而妄議古今。其說蓋不足深論矣。<br/>
</p></div></body>
</html>