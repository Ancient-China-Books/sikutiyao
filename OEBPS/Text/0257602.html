<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->淸祕藏 二卷
</h2><p>
<!--no:-->明張應文撰。而其子謙德潤色之。應文字茂實。崑山監生。屢試不第。乃一意以古器書畫自娛。謙德卽作淸河書畫舫及眞蹟日錄之張丑。後改名也。是編雜論玩好賞鑒諸物。其曰淸祕藏者。王穉登序。謂取倪瓚淸祕閣意也。上卷分二十門。下卷分十門。其體例略如洞天淸錄。其文則多採前人舊論。如銅劍一條。本江淹銅劍讚之類。不一而足。而皆不著所出。蓋猶沿明人剽剟之習。其中所列香名。多引佛經。所列奇寶。多引小說。頗參以子虛烏有之談。亦不爲典據。然於一切器玩。皆辨別眞僞。品第甲乙。以及收藏裝褙之類。一一言之甚詳。亦頗有可採。卷末記所蓄所見一條。稱所蓄法書。惟宋高宗行書一卷。蘇子瞻詩草。元趙子昂歸田賦。所蓄名畫。惟唐周昉戲嬰圖。宋人羅漢八幅。畫苑雜蹟一册。元倪雲林小景一幅而已。而其子丑作淸河書畫表。列於應文名下者。乃有三十一種。此書成於應文臨沒之日。不得以續購爲詞。然則丑表所列。殆亦夸飾其富。不足盡信歟。此本爲鮑士恭家知不足齋所刊。原附丑眞蹟日錄後。蓋山谷集末載伐檀集之例。今以各自爲書。仍析出別著錄焉。
</p><br/></div></body></html>