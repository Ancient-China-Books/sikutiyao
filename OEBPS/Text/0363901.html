<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 翠渠摘稾 七卷 補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->翠渠摘稾 七卷
<!--ti:-->補遺 一卷
</h2>
<!--ed:-->福建巡撫採進本
<p>
<!--no:-->明周瑛撰。瑛有書纂。已著錄。所著詩文集曰翠渠類稾。此本乃其門人林近龍所選錄。故曰摘稾。鄭岳撰瑛傳。稱其文章渾成雅健。詩格調高古。瑛亦嘗作絕句云。老去歸平澹。時人或未知。則其自命。不在以繁音縟節。務諧俗耳矣。朱彝尊明詩綜。鄭王臣莆風淸籟集。竝載瑛履霜操樂府。其言怨而不怒。足正昌黎之失。此集中乃未收之。或近龍去取失當。誤佚之歟。末附說三篇。序一篇。詩十八首。共爲一卷。乃康熙戊子。其七世孫維鑣。於家乘中鈔出。以補摘稾所遺者。然冠以鄭岳所撰傳。其八世孫成。又於雍正壬子。求得瑛自撰誌銘。補錄於後。又列於題跋之中。均乖編次之體。張詡作陳獻章行狀。稱瑛爲獻章門人。而成跋力辨其非。以二人之集考之。蓋始合而終睽者。詡與成之說。皆各執其一偏。明史儒林傳。亦稱瑛始與獻章友。獻章之學主於靜。瑛不然之。謂學當以居敬爲主云。<br/>
</p></div></body>
</html>