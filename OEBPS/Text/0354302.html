<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 傲軒吟稾 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->傲軒吟稾 一卷
</h2>
<!--ed:-->浙江鮑士恭家藏本
<p>
<!--no:-->元胡天游撰。天游名乘龍。以字行。號松竹主人。又號傲軒。岳州平江人。當元季之亂。隱居不仕。邑人艾科爲作傳。稱使天假其年。遇明太祖。必爲劉基宋濂。則沒於順帝末年也。其集兵燹之餘。僅存十一。傳稱其七歲能詩。已具作者風力。名籍籍一時。視伯生子昻。不輸一籌。今觀所作。大都悲壯激烈。而頗病麤豪。非惟未足抗虞集。亦未足以敵趙孟頫。傳所稱者殊過。然長歌慷概之中。能發乎情止乎禮義。身處末季。惓惓然想見太平。猶有詩人忠厚之遺。其在元季。要亦不失爲作者也。集中陌上花詩小序。誤以錢鏐爲梁元帝。頗爲乖舛。蓋興酣落筆。記憶偶疎。庾信桂華之語。誤讀漢書。王維垂楊之句。譌解莊子。取其大端。則小疵可略。論古人者。正不在尋章摘句閒矣。<br/>
</p></body>
</html>