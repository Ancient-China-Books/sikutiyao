<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十一 法家類存目 詮敍管子成書 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十一
<!--sf:-->法家類存目
</font><h2>
<!--ti:-->詮敍管子成書 十五卷
</h2>
<!--ed:-->內府藏本
<p>
<!--no:-->明梅士享編。士享字伯獻。宣城人。管子原目三十卷。已不可考。明代舊本。皆二十四卷。士享此本。合爲十五卷。而以已意詮敍之。如牧民形勢立政九敗版法明法諸解。皆移附本篇之後。巳亂其次第。又謂其文繁宂不倫。乃於一篇之中。分上下二格。其定爲管子本文者。列之上格。疑爲後人攙雜。及義有未安者。列之下格。其自爲發明者。別稱梅生曰以別之。如牧民篇國之四維一段。則云朱晦翁解繇不仁故不智。不智故不知禮義所在。斯爲一貫之旨。若此節維絕則傾及傾可正也等語。於理有乖。恐非管子之言。故列下層。又權修篇。天下者國之本一段。則云與大學孟子之旨相悖。故列下層。讀諸子之書。而必以經義繩之。何異閱晉唐行草之跡。而糾以說文之偏傍耶。<br/>
</p></div></body>
</html>