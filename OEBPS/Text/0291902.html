<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->萍洲可談 三卷
</h2><p>
<!--no:-->宋朱彧撰。彧字無惑。烏程人。是書文獻通考著錄三卷。而左圭刻入百川學海。陳繼儒刻入祕笈者。均止五十餘條。不盈一卷。陶宗儀說郛所錄。更屬寥寥。蓋其本久佚。圭等特於諸書所引。掇拾殘文。以存其概。皆未及睹三卷之本也。惟永樂大典。徵引頗繁。裒而輯之。尚可復得三卷。謹排纂成編。以還其舊。雖散佚之餘。重爲綴緝。未必毫髮無遺。然較左陳諸家。所刊幾贏四倍。約略核計。已得其十之八九矣。彧之父服。元豐中以直龍圖閣。歷知萊潤諸州。紹聖中嘗奉命使遼。後又爲廣州帥。故彧是書多述其父之所見聞。而於廣州蕃坊市舶。言之尤詳。考之宋史。服雖坐與蘇軾交遊貶官。然實非元祐之黨。嘗有隙於蘇轍。而比附於舒亶呂惠卿。故彧作是書。於二蘇頗有微詞。而於亶與惠卿。則往往曲爲解釋。甚至元祐垂簾。有政由帷箔之語。蓋欲回護其父。不得不回護其父黨。既回護其父黨。遂不得不尊紹聖之政。而薄元祐之人。與蔡絛鐵圍山叢談。同一用意。殊乖是非之公。然自此數條以外。所記土俗民風。朝章國典。皆頗足以資考證。卽軼聞瑣事。亦往往有裨勸戒。較他小說之侈神怪。肆詼嘲。徒供談噱之用者。猶有取焉。
</p><br/></div></body></html>