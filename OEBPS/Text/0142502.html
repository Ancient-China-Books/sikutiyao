<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 吳越春秋 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->吳越春秋 十卷
</h2>
<!--ed:-->兵部侍郞紀昀家藏本
<p>
<!--no:-->漢趙煜〔曄〕撰。<span class="jiaozhusup">案：「煜」為「曄」避康熙玄燁諱。下同。</span>煜山陰人。見後漢書儒林傳。是書前有舊序。稱隋唐經籍志。皆云十二卷。今存者十卷。殆非全書。又云楊方撰吳越春秋削繁五卷。皇甫遵撰吳越春秋傳十卷。此二書今人罕見。獨煜書行於世。史記注有徐廣所引吳越春秋語。而索隱以爲今無此語。他如文選注引季札見遺金事。吳地記載闔閭時夷亭事。及水經注嘗載越事數條。類皆援據吳越春秋。今煜本咸無其文云云。考證頗爲詳悉。然不著名姓。漢魏叢書所載。合十卷爲六卷。而削去此序併注。亦不題撰人。彌失其初。此本爲元大德十年丙午所刊。後有題識云。前有文林郞國子監書庫官徐天祜音注。然後知注中稱徐天祜曰者。卽注者之自名。非援引他書之語。惟其後又列紹興路儒學學錄留堅。學正陳昺伯。教授梁相。正議大夫紹興路總管提調學校官劉克昌四人。不知序出誰手耳。煜所述雖稍傷曼衍。而詞頗豐蔚。其中如伍尚占甲子之日。時加於巳。范蠡占戊寅之日。時加日出。有螣蛇靑龍之語。文種占陰畫六陽畫三。有玄武天空天關天梁天一神光諸神名。皆非三代卜筮之法。未免多所附會。至於處女試劍。老人化猿。公孫聖三呼三應之類。尤近小說家言。然自是漢晉閒稗官雜記之體。徐天祜以爲不類漢文。是以馬班史法求之。非其倫也。天祜注於事迹異同。頗有考證。其中如季孫使越子期私與吳爲市之類。雖猶有未及詳辨者。而原書失實之處。能糾正者爲多。其旁核衆說。不徇本書。猶有劉孝標注世說新語之遺意焉。<br/>
</p></div></body>
</html>
