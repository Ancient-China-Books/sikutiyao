<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 十先生奧論 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->十先生奧論 四十卷
</h2>
<!--ed:-->浙江范懋柱家天一閣藏本
<p>
<!--no:-->不著編輯者名氏。亦無刊書年月。驗其版式。乃南宋建陽麻沙坊本也。書中集程子張耒陽時朱子張栻呂祖謙楊萬里胡寅方恬陳傅良葉適劉穆元戴溪張震陳武鄭湜諸人所作之論。分類編之。加以註釋。據其原目。凡前集後集續集。各十五卷。此本續集脫去前五卷。僅存十卷。而前集第七卷以上。亦屬後人鈔補。其原註并佚去不存。所亡之卷。已無篇目可考。不知作者凡幾。此四十卷中。核其所作者。已十六人。但題曰十先生。所未詳也。中閒宋史有傳者。凡十一人。其餘若張震字東父。益寧人。孝宗時中書舍人。龍大淵曾覿除知閤門事。嘗繳回詞頭。事見胡沂傳。鄭湜有二。其一字溥之。福州人光宗時爲從臣。奏立太子監國。見留正傳。其一則紹煕元年爲從政郎。進治術十卷。見書錄解題。此所載之鄭湜。其進治術者歟。陳武有江東地利論。見永樂大典。方恬劉穆元二人。則史傳倶無可考見矣。宋人文集。名著史册者。今已十佚其八九。至於名姓無聞。篇章湮滅。如方恬諸人者。更指不勝屈。此書雖不出科擧之學。而殘編斷簡。得存於遺軼之餘。議論往往可觀。詞采亦一一足取。固網羅放失者所不廢也。<br/>
</p></body>
</html>