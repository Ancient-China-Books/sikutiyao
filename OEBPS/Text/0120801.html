<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->副都御史黃登賢家藏本

<div id="text"><font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->兩漢詔令 二十三卷
</h2><p>
<!--no:-->西漢詔令十二卷。宋林虙編。東漢詔令十一卷。宋樓昉所續編也。虙字德祖。吳郡人。嘗爲開封府掾。昉字暘叔。鄞縣人。官宗正寺主簿。先是虙以西漢文類所載詔令闊略。乃采括紀傳。得西漢詔令四百一篇。以世次先後。各爲一卷。大觀三年。程傳爲之序。南渡後。昉又依虙之體。編東漢詔令以續之。有嘉定十五年自序。是編合爲一書。題曰兩漢詔令。而各附原序於後。其首又載洪咨夔所作兩漢詔令總論一篇。案咨夔有兩漢詔令擥鈔。見於本傳。而此總論內云。夔假守龍陽。縱觀三史。裒其詔制書策令敕之類。事著其略。每嘗以臆見繫之。然則所云擥鈔者。必尚有咨夔議論之辭。而今書內無之。則此特後人取林虙樓昉二書合編。而掇咨夔之論冠其前耳。其與擥鈔。實非一書也。兩漢詔令。最爲近古。虙等採輯詳備。亦博雅可觀。雖陳振孫謂其平獻兩朝。莽操用事。如錫莽及廢伏后之類。皆當削去。是於裁制。亦閒有未合。然其首尾完贍。殊便觀覽。固有足資參考者焉。（以上總集）
</p><br/></div></body></html>