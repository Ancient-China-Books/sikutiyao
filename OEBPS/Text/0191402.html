<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 項氏家說 十卷 附錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->項氏家說 十卷
<!--ti:-->附錄 二卷
</h2>
<!--ed:-->永樂大典本
<p>
<!--no:-->宋項安世撰。安世有周易玩辭。已著錄。此蓋其讀經史時條記所得。積以成編者也。案嘉定辛未樂章撰周易玩辭後序曰。項公昔忤權臣。擯斥十年。杜門卻掃。足跡不涉戶限。耽思經史。專意著述。成書數篇。迨兵端旣開。邊事告急。被命而起。獨當一面。外禦憑陵。內固根本。成就卓然。陳振孫書錄解題。亦稱其當慶元中得罪時。謫居江陵。杜門潛心。起居不出一室。送迎賓友。未嘗踰閾諸書皆有論說然則是書。乃慶元閒斥居江陵時所作也。安世學有體用。通達治道。而說經不尚虛言。其訂覈同異。考究是非。往往洞見本原。迥出同時諸家之上。是書見於宋史藝文志者十卷。附錄四卷。又別出孝經說一卷。中庸說一卷。書錄解題竝同。自明初以來。其本久佚。今惟散見永樂大典各韻內。核其所載。多兼及說經說事說政說學等篇名。而逐條又各有標題。其原書體例。約略可見。篇帙亦尚多完善。謹依類排纂。經則案各經之文次之。卷一卷二竝易說。卷三書說。卷四詩說。卷五周禮。卷六禮記。卷七論語孟子等。是爲說經篇。凡七篇。其八九十三卷。則先以說事篇。次說政篇。次說學篇。雖原目無存。未必悉符其舊。然陳振孫言是書。有云九經皆有論著。其第八卷以後。雜說文史政學。則序次大致。當亦不甚懸殊。振孫又云附錄孝經中庸。詩篇次邱乘圖則各爲一書。重見諸類。似附錄之四卷。本分爲四種單行。而復取以附於家說後也。今檢永樂大典。但有孝經說。中庸臆說二書。而詩篇次邱乘圖。未經改入。疑當時卽已散佚。無可考補。謹據其存者。仍合爲附錄二卷。次之於末。以略還原書之舊焉。<br/>
</p></div></body>
</html>