<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 太平廣記 五百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->太平廣記 五百卷
</h2>
<!--ed:-->內府藏本
<p>
<!--no:-->宋李昉奉敕監修。同修者扈蒙李穆湯悅徐鉉宋白王克貞張洎董淳趙鄰幾陳鄂呂文仲吳淑十二人也。以太平興國二年三月奉詔。三年八月表進。<span class="jiazhu">此據宋會要之文。玉海。則作二年三月戊寅所集。八年十二月庚子書成。未詳孰是。</span>六年正月勑雕版印行。凡分五十五部。所採書三百四十五種。古來軼聞瑣事。僻笈遺文。咸在焉。卷帙輕者往往全部收入。蓋小說家之淵海也。玉海稱廣記鏤本頒天下。後以言者謂非後學所急。收版貯之太淸樓。故北宋人多未之睹。鄭樵號爲博洽。而通志校讎略中。乃謂太平廣記。爲太平御覽中別出廣記一書。專記異事。誤合兩書而一之。是樵亦未嘗見矣。其書雖多談神怪。而採摭繁富。名物典故。錯出其閒。詞章家恆所採用。考證家亦多所取資。又唐以前書世所不傳者。斷簡殘編。尚閒存其什一。尤足貴也。此本爲明嘉靖中右都御史談愷所刊。卷頁閒有闕佚。胡應麟二酉綴遺曰。談於此書。頗肆力校讎。第中闕嗤鄙類二卷。無賴類二卷。輕薄類一卷。而酷暴類闕胡淛等五事。婦人類闕李誕等七事。談謂徧閱諸藏書家悉然。疑宋世已亡。又曰輕薄類劉祥許敬宗等。皆見六朝諸史。及唐書雜說。談已考補。餘目中有名姓者尚多。互見諸書。惟出小說中。而其書今亡者。難悉究矣。云云。則書在當時。已非完帙。今亦姑仍舊本錄之焉。<br/>
</p></div></body>
</html>