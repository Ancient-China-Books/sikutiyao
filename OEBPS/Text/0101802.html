<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類存目 訂正史記眞本凡例 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二
<!--sf:-->正史類存目
</font><h2>
<!--ti:-->訂正史記眞本凡例 一卷
</h2>
<!--ed:-->編修程晉芳家藏本
<p>
<!--no:-->舊本題宋洪遵撰。遵字景嚴。鄱陽人。皓仲子。官至同知樞密院事。諡文安。事蹟具宋史本傳。是編載曹溶學海類編中。前有自序。稱手錄司馬遷史記一帙。盡汰去楊惲褚少孫等所補十篇。幷去其各篇中增益之語。而以己所校定者錄於下方。此其書前凡例也。考諸家目錄。皆不載遵有此書。諸家言史學者。如漢書刊誤。新唐書糾謬。五代史纂誤。俱表表於世。自宋以來。亦從無引及此本者。今觀其所刊正。不盡無理。而云得司馬遷名山所藏眞本。與今本核其異同。知其孰爲楊惲所增。孰爲褚少孫所補。則三洪皆讀書人。斷不謬妄至此。豈有由漢及宋。尚有司馬遷眞本藏於山中。遵忽然得之者耶。其爲明季妄人託名僞撰。殆無疑義。且旣謂之凡例矣。而某篇同。某篇異。某篇自某處至某處删若干句。某篇某句下删若干字。直以全書悉載例中。可使人按例而塗乙之。卽得眞本。無庸更有全書矣。此尤作僞之一證也。<br/>
</p></div></body>
</html>