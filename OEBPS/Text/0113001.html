<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 渚宮舊事 五卷 補遺 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->渚宮舊事 五卷
<!--ti:-->補遺 一卷
</h2>
<!--ed:-->江蘇巡撫採進本
<p>
<!--no:-->一名渚宮故事。唐余知古撰。其銜稱將仕郞守太子校書。里貫則未詳也。其書上起鬻熊。下迄唐代。所載皆荊楚之事。故題曰渚宮。渚宮名見左氏傳。孔穎達疏。以爲當郢都之南。蓋楚成王所建。樂史太平寰宇記。則以爲建自襄王。未詳何據也。書本十卷。唐書藝文志著錄。此本惟存五卷。止於晉代。考晁公武郡齋讀書志。載渚宮故事十卷。則南宋之初。尚爲完本。至陳振孫書錄解題。所言已與今本同。則宋齊以下五卷。當佚於南宋之末。元陶宗儀說郛。節鈔此書十餘條。晉以後乃居其七。疑從類書引出。非尚見原本也。唐書藝文志載此書。注曰文宗時人。又載漢上題襟集十卷。注曰段成式温庭筠余知古。則與段温二人。同時倡和。此書皆記楚事。其爲游漢上時所作。更無疑義。陳氏以爲後周人。已屬譌誤。通考引讀書志之文。併脫去余字。竟題爲唐知古撰。則謬彌甚矣。今仍其舊爲五卷。其散見於他書者。別輯爲補遺一卷。附錄於後焉。<br/>
</p></div></body>
</html>