<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 韓集點勘 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->韓集點勘 四卷
</h2>
<!--ed:-->浙江巡撫採進本
<p>
<!--no:-->國朝陳景雲撰。景雲有通鑑胡注舉正。已著錄。是編取廖瑩中世綵堂所註韓集。糾正其誤。因彙成編。卷首註曰校東雅堂本。以廖註爲徐時泰東雅堂所翻雕也。末有景雲自跋。稱瑩中粗涉文義。全無學識。其博採諸條。不特遴擇失當。卽文義亦多疎舛。今觀所校。考據史傳。訂正訓詁。删繁補闕。較原本實爲精密。如別知賦之一旦爲仇。證以爾雅。元和聖德詩之麻列。證以李白夢遊天姥詩。城南聯句之疆甿。證以周禮鄭註。梁國公主輓歌之厭翟。證以毛詩鄭箋。師說之句讀。證以經典釋文。送韓侍御序之所治。證以魏文帝與吳質書。祭李使君文之驚透。證以揚雄方言左思賦。烏氏廟碑之立議。證以漢書顏註。太原郡公神道碑之耆事。證以王安石文。劉統軍墓誌之父訟。證以漢書段熲傳。太傅董公行狀之其子乃。證以唐書李萬榮傳。以至郾城聯句之庾噱當爲庾噱。證以李藩傳。進學解之守正當爲宗王。證以新唐書及文粹。皆援據精確。他如引赤藤杖歌。證南宮不止稱禮部。引唐志五岳四瀆令。證廟令老人。引德示祔廟高宗已祧。證諱辨之治字。亦具有典據。而於時事辨別尤詳。可稱善本。惟尸子先見公羊傳。而云出漢書。稍爲疎漏。又次潼關先寄張十二閣老詩。忽參宋人諧謔一條。非惟無預於校讎。乃併無預於韓集。殊乖體例耳。<br/>
</p></div></body>
</html>