<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 儒言 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->儒言 一卷
</h2>
<!--ed:-->永樂大典本
<p>
<!--no:-->宋晁說之撰。說之字以道。鉅野人。少慕司馬光之爲人。光晚號迂叟。說之因自號曰景迂。元豐五年進士。蘇軾以著述科薦之。元符中以上書入邪等。靖康初召爲著作郎。試中書舍人。兼太子詹事。建炎初擢徽猷閣待制。高宗惡其作書非孟子。勒令致仁。是書已編入景迂生集。然晁公武續書志。已別著錄。蓋當時亦集外別行也。公武以是書爲辨王安石學術違僻而作。今觀所論。大抵新經義及字定說居多。而託始於安石之廢春秋。公武所言良信。然序稱作於元黓執徐。實徽宗政和二年壬辰。在崇甯二年安石配享孔子後。故其中孔孟一條。名聖一條。祀聖一條。皆直斥其事。則實與紹述之徒辨。非但與安石辨也。又不奪一條。心迹一條。及流品以下凡數條。併兼斥安石之居心行事。亦非但爲學術辨也。當紹述之說盛行。而侃侃不撓。誠不愧儒者之言。至於因安石附會周禮而詆周禮。因安石尊崇孟子而抑孟子。則有激之談。務與相反。惟以恩怨爲是非。殊不足爲訓。蓋元祐諸人。實有負氣求勝。攻訐太甚。以釀黨錮之禍者。賢智之過。亦不必曲爲諱也。取其大旨之正可矣。<br/>
</p></div></body>
</html>