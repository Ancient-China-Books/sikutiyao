<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 大易緝說 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->大易緝說 十卷
</h2>
<!--ed:-->內府藏本
<p>
<!--no:-->元王申子撰。申子字巽卿。邛州人。其始末未詳。據卷首載田澤刊書始末。惟稱其皇慶二年行省箚付充武昌路南陽書院山長。又稱其寓居慈利州天門山垂三十年。始成春秋類傳及此書。澤爲申送行省咨都省移翰林國史院勘定。令本處儒學印造而已。其說春秋主有貶無襃之說。今未之見。其說易則力主數學。而持論與先儒迥異。大旨以河圖配先天卦。以洛書配後天卦。而於陳摶邵子程子朱子之說。一概辨其有誤。於古來說易七百餘家中。惟取六家。一河圖洛書。二伏羲。三文王。四周公。五孔子。六周子太極圖也。其自命未免太高。不足爲據。同時有玉井陽氏者。<span class="jiazhu">案陽氏佚其名字。惟其姓見申子此書中。字爲陰陽之陽。蓋宋陽枋之族也。朱彝尊經義考。作楊氏。誤。謹附訂於此。</span>受易於朱子門人㬊淵。已傳五世。著易說二卷以駁之。申子又一一辨答。其大端具見於書中。蓋萬事不出乎奇偶。故圖書之學。縱橫反覆。皆可以通。彼亦一是非。此亦一是非耳。然考申子之繳繞圖書者。僅前二卷。至於三卷以後。詮解經文。仍以辭變象占比應乘承爲說。絶不生義於圖書。其言轉平正切實。多有發明。然則又何必繪圖作解。纚纚然千萬言乎。讀是書者。取其詁經之語。而置其經外之旁文可也。所解惟上下經爲詳。繫辭稍略。說卦雜卦尤略。序卦一傳。則排斥非孔子之言。但錄其文。而無一語之詮釋。蓋自李淸臣朱翌葉適以來。卽有是說。不始於申子。其論易中錯簡脱簡羨文。凡二十有四。但注某某當作某某。而不改經文。亦尚有鄭氏注書之遺意。與王柏諸人毅然點竄者異焉。<br/>
</p></div></body>
</html>