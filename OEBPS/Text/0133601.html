<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十七 傳記類存目三 廣卓異記 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十七
<!--sf:-->傳記類存目三
</font><h2>
<!--ti:-->廣卓異記 二十卷
</h2>
<!--ed:-->浙江鮑士恭家藏本
<p>
<!--no:-->宋樂史撰。史字正子。宜黃人。官太常博士。直史館。事蹟附載宋史樂黃中傳。是編前有自序。稱唐李翺卓異記三卷。（案卓異記非李翺作。史蓋考之未詳。謹附訂於此。）述唐代君臣卓絕盛事。中多漏錄。史初爲續記三卷。以補其闕。後復以僅載唐代。未爲廣博。因纂集漢魏以下。迄五代竝唐事。共爲一帙。名廣卓異記。分爲二十卷。首卷記帝王。次卷記后妃王子公主。三卷雜錄。四卷至十七卷。皆記臣下貴盛之極。與顯達之速者。十八卷雜錄。十九卷舉選。二十卷專紀神仙之事。大抵牽引駁雜。譌謬亦多。如所稱晉書王導以下。至王襃九世。皆自有史傳。中有儉子仲寶仲寶子規云云。案史。伸寶乃王儉字。非其子名也。儉之子名騫。騫之子名規。非仲寶子名規也。且規子襃附見規傳。亦非自有傳。諸傳雜見於宋齊梁書及南史。亦非全在晉書。舛謬殊甚。又石勒每更聞鼓鼙聲。武士彠聞空中言唐公爲天子。與夢高祖乘白馬上天之類。神怪無稽。頗爲蕪雜。至引錄傳稱周時尹氏貴盛。會食。家數千人。遭饑荒。羅粟作糜吮之。吮糜之聲。聞於數十里。亦不近事理之談。其末卷則於自撰總仙記中。撮其殊異者入此書。所言不出全家登仙。祖孫兄弟登仙。及三世四世五世登仙。四人六人七人登仙之類。重複支離。尤不足信。自序稱採自漢魏而下。而編中乃及楚孫叔敖周尹氏。末卷所列神仙。幷及堯舜之時。與序自相矛盾。又其小失矣。<br/>
</p></body>
</html>