<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 高氏三宴詩集 三卷 坿香山九老詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->高氏三宴詩集 三卷
<!--st:--><font size="-1">坿</font>香山九老詩 一卷
</h2>
<!--ed:-->江蘇巡撫採進本
<p>
<!--no:-->唐高正臣編。所載皆同人會宴之詩。以一會爲一卷。各冠以序。一爲陳子昂。一爲周彥暉。一爲長孫正隱。三會正臣皆預。故彙而編之。與宴者凡二十一人。考之新唐書。有傳者三人。則陳子昂郎餘令解琬也。附見他傳者一人。則周思鈞也。見於本紀及世系表者一人。則張錫也。僅見於世系表者五人。則正臣及高瑾王茂時高紹高嶠也。餘皆不詳顛末。案世系表。正臣曾爲襄州刺史。不云衞尉卿。今詩後敍正臣及周思鈞事獨詳。所云連婣帝室。寓居洛陽。皆與諸序語合。似非無據。末又附香山九老會詩一卷。卷尾有夷白堂重雕字。考宋鮑愼由字欽止。括蒼人。元祐六年進士。著有夷白堂集。此或愼由所刊歟。九老會詩。已附見白香山詩集。而三宴詩之名。新舊唐書志皆不載。蓋當時編次詩歌。裝褫卷軸。如蘭亭詩之墨蹟流傳。但歸賞鑒之家。故不著藏書之錄。後好事者傳鈔成帙。乃列諸典籍之中耳。惟輾轉繕錄。不免多譌。如以高嶠爲司府郎中。唐百官志無此官。應從世系表。改爲司門郎中。又張錫於武后久視元年。拜同平章事。本兗州東武城人。詩中誤以錫東爲名。又弓嗣初高瑾周彥暉。竝曰咸寧進士。唐無咸寧年號。惟高宗曾改元咸亨。寧字亦亨字之誤。茲竝爲改正云。<br/>
</p></div></body>
</html>