<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 欽定皇朝禮器圖式 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->欽定皇朝禮器圖式 二十八卷
</h2>
<p>
<!--no:-->乾隆二十四年奉敕撰。乾隆三十一年。又命廷臣重加校補。勒爲此編。凡分六類。一曰祭器。二曰儀器。三曰冠服。四曰樂器。五曰鹵簿。六曰武備。每器皆列圖於右。系說於左。詳其廣狹長短圍徑之度。金玉璣貝錦段之質。刻鏤繪畫組繡之制。以及品數之多寡。章采之等差。無不縷析條分。一一臚載。考禮圖世稱始鄭元。而鄭志不載。蓋傳其學者爲之也。阮諶以後。踵而作者凡五家。聶崇義匯合爲一。而諸本盡佚。然諸家追述古制。大抵皆約略傳注之文。揣摩形似。多不免於失眞。是編所述。則皆昭代典章。事事得諸目驗。故毫釐畢肖。分刌無譌。聖世鴻規。燦然明備。其中儀器武備二類。舊皆別自爲書。今乃列之於禮器。與古例稍殊。然周代眂祲保章馮相所職皆天象。而隸於春官。禮有五目。軍禮居三。而所謂前朱雀而後元武。左靑龍而右白虎。招搖在上。急繕其怒者。戰陣之令。乃載於曲禮。蓋禮者理也。其義至大。其所包者亦至廣。故凡有制而不可越者。皆謂之禮。周官所述皆政典。而兼得周禮之名。蓋由於此。今以儀器武備。併歸禮器。正三代之古義。未可以不類疑也。若夫酌古宜今之精意。奉天法祖之鴻規。具見御製序文之中。尤萬世臣民所宜遵道遵路者矣。<br/>
</p></div></body>
</html>