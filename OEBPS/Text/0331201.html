<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 岳武穆遺文 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->岳武穆遺文 一卷
</h2>
<!--ed:-->浙江巡撫採進本
<p>
<!--no:-->宋岳飛撰。飛事蹟具宋史本傳。陳振孫書錄解題。載岳武穆集十卷。今已不傳此遺文一卷。乃明徐階所編。凡上書一篇。劄十六篇。奏二篇。狀二篇。表一篇。檄一篇。跋一篇。盟文一篇。題識三篇。詩四篇。詞二篇。其辭鎮南軍承宣使。僅有第三奏。辭開府僅有第四劄。辭男雲轉官僅有第二劄。辭男雲特轉恩命僅有第四劄。辭少保僅有第三劄。第五劄。乞敍立王次翁下僅有第二劄。乞解樞柄僅有第三劄。辭除兩鎮僅有第三劄。則其佚篇蓋不可殫數。史稱万俟高白秦檜。簿錄飛家。取當時御札藏之以滅蹟。則奏議文字。同遭毀棄。固勢有所必矣。然宋高宗御書聖賢像贊。刻石太學。秦檜作記勒於後。明宣德中。吳訥乃磨而去之。飛之零章斷句。後人乃掇拾於蠹蝕灰燼之餘。是非之公。千古不泯。固不以篇什之多少論矣。階所編本。附錄岳廟集後。前冠以後人詩文四卷。已爲倒置。其中明人惡札。如提學僉事蔡兗詩曰。千古人來笑會之。會之卻恐笑今時。若教似我當鈞軸。未必相知岳少師。尤爲頂上之穢。今併芟除。而獨以飛遺文著錄集部。用示聖朝表章之議焉。<br/>
</p></div></body>
</html>