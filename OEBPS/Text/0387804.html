<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十 別集類存目四 方山文錄 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十
<!--sf:-->別集類存目四
</font><h2>
<!--ti:-->方山文錄 二十二卷
</h2>
<!--ed:-->浙江孫仰曾家藏本
<p>
<!--no:-->明薛應旂撰。應旂有四書人物考。已著錄。是集爲應旂所自編。其學初出於邵寶。後從泰和歐陽德。德姚江派也。又從高陵呂柟。柟河東派也。故所見出入朱陸之閒。然先入爲主。宗良知者居多。集中論學之語。互有醇疵。蓋由於此。至其識勢論中稱黨錮興而漢社屋。元談盛而晉室傾。淸流濁而唐祚移。學禁作而宋舟覆。其初文雅雍容。議論標致。不過起於一二人之獵勝。而其究乃致怨惡沸騰於寰中。干戈相尋於海內。而潰敗不可收拾云云。若於七八十年之前。預見講學之亡明者。則篤論也。其文章當李何崛起之時。獨毅然不變於風氣。然應旂以時文擅長。古文特自抒胸臆。惟意所如。故往往輕快有餘。少停蓄深厚之意。如十五卷費文通傳。稱公生成化癸卯三月十四日。距卒六十有六年。初娶婁氏。以產卒。繼娶金谿吳都御史女復卒。俱贈夫人。五子長某次某云云。此誌狀之文。非傳之體。於文格亦多未合。所謂不踐迹亦不入於室者歟。所作史論。如漢武帝蘇軾諸篇。特爲平允。而漢文帝論中稱賈生不死。文帝終必用之。賈誼論中又稱文帝終不能用之。取快筆端。自相矛盾。亦不可盡據爲典要也。<br/>
</p></div></body>
</html>