<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部三
<!--sf:-->易類三
</font><h2>
<!--ti:-->易圖通變 五卷
<!--ti:-->易筮通變 三卷
</h2><p>
<!--no:-->宋雷思齊撰。思齊字齊賢。臨川人。宋亡之後。棄儒服爲道士。居鳥石觀。後終於廣信。事蹟具袁桷的撰墓誌銘。是編前有掲傒斯序。稱所著有老子本義。莊子旨義。數十卷。及和陶詩三卷。吳全節序。又稱其有文集二十卷。今皆未見。惟此二書存。其易圖通變自序。謂河圖之數。以八卦成列。相盪相錯。參天兩地。參伍以變其數。實爲四十。而以其十五會通於中。所述河圖洛書參天兩地倚數之圖。錯綜會變等圖。及河圖遺論。大旨以天一爲坎。地二爲坤。天三爲震。地四爲巽。天七爲兌。地六爲乾。天九爲離。地八爲艮。而五十則爲虚數。其說雖與先儒不同。而案以出震齊巽之義。亦頗相脗合。林至易裨傳序。所謂易道變化不窮。得其一端。皆足以爲說者也。其易筮通變凡五篇。一曰卜筮。二曰立卦。三曰九六。四曰衍數。五曰命蓍。亦多自出新意。不主舊法。白雲霽道藏目錄。載二書於太元部若字號中。蓋圖之學。實出道家。思齊又本道家衍說之。以附於易。固亦有由云。
</p><br/></div></body></html>