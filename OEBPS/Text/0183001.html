<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 史通通釋 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->史通通釋 二十卷
</h2>
<!--ed:-->江蘇巡撫採進本
<p>
<!--no:-->國朝浦起龍撰。起龍字二田。無錫人。雍正甲辰進士。官蘇州府教授。史通註本。舊有郭延年王維儉二家。近時又有黃叔琳註。補郭王之所闕。遞相增損。互有短長。起龍是註。又在黃註稍後。故亦採用黃註數條。然頗糾彈其疎舛。其中如曲筆篇。稱秦人不死。驗符生之厚誣。蜀老猶存。知葛亮之多枉。三家皆不註。起龍亦僅引困學紀聞。謂王應麟不知所出。定爲無考。而不知秦人事出洛陽伽藍記。蜀老事出魏書毛修之傅。又如闌單失力。但引盧照鄰賦旁證。而不知淸異錄。實有訓釋。不煩假借。小小疎漏。亦不能無。然大致引據詳明。足稱該洽。惟疑古惑經諸篇。更助頹波。殊爲好異。又輕於改竄古書。往往失其本旨。如六家篇。尚書條中。語無可述四字之下。若此二字之上。顯有脫句。而改此字爲止字。更臆增一有字。又如列傳篇。項王立傳而以本紀爲名句。立字不誤。而乃臆改爲宜字。此類至多。皆失詳愼。至於句解章評。參差連寫。如坊刻古文之式。於註書體例更乖。使其一評一註。麓爲二書。則庶乎離之雙美矣。<br/>
</p></div></body>
</html>