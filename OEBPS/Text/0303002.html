<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 老子註 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->老子註 二卷
</h2>
<!--ed:-->江蘇巡撫採進本
<p>
<!--no:-->舊本題河上公撰。晁公武讀書志曰。太史公謂河上丈人通老子。再傳而至蓋公。蓋公卽齊相曹參師也。而葛洪謂河上公者。莫知其姓名。漢孝文時居河之濱。侍郞裴楷。言其通老子。孝文詣問之。卽授素書道經。兩說不同。當從太史公云云。案晁氏所引。乃史記樂毅列傳贊之文。敍述源流甚悉。然隋志道家。載老子道德經二卷。漢文帝時河上公註。又載梁有戰國時河上丈人註老子經二卷。亡。則兩河上公各一人。兩老子註各一書。戰國時河上公書。在隋已亡。今所傳者。實漢河上公書耳。明朱東光刻。是書題曰秦人。蓋未詳考。惟是文帝駕臨河上。親受其書。無不入祕府之理。何以劉向七略。載註老子者三家。獨不列其名。且孔穎達禮記正義。稱馬融爲周禮註。欲省學者兩讀。故具載本文。後漢以來。始就經爲註。何以是書作於西漢。註已散入各句下。唐書劉子元傳。稱老子無河上公註。欲廢之而立王弼前。此陸德明作經典釋文。雖敍錄之中。亦採葛洪神仙傳之說。頗失辨正。而所釋之本。則不用此註。而用王弼註。二人皆一代通儒。必非無據。詳其詞旨。不類漢人。殆道流之所依託歟。相傳已久。所言亦頗有發明。姑存以備一家可耳。<br/>
</p></div></body>
</html>