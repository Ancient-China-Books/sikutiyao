<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 岳陽風土記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->岳陽風土記 一卷
</h2>
<!--ed:-->兩江總督採進本
<p>
<!--no:-->宋范致明撰。致明字晦叔。建安人。元符中登進士第。是編乃其以宣德郞謫監岳州商税時所作。不分門目。隨事載記。書雖一卷。而於郡縣沿革。山川改易。古蹟存亡。考證特詳。如樂史太平寰宇記。謂大江流入洞庭。致明則謂洞庭會江。江不入洞庭。惟荊江夏秋暴漲。乃逆泛而入。三五日卽還。名曰翻流水。圖經以鄭王廟爲鄭德璘。致明則謂爲隋末鄭文秀。與董景珍同立蕭銑者。故其北又有董王廟。沈亞之湘中怨。記岳陽樓聞氾人之歌。致明則核以地形。謂舟中之歌。樓上不辨。杜佑通典。謂巴邱湖中有曹洲。卽曹公爲吳所敗燒船處。在今縣南四十里。致明則謂今縣西但有曹公渡。考之地理。與周瑜曹操相遇處。絕不相干。漢陽圖經。謂赤壁卽烏林。致明則謂曹操已至巴邱。則孫劉宜拒之於巴陵江夏閒。所謂烏林。卽烏黎口。不當在漢陽界。世傳華容爲章華臺。致明則謂舊臺在景陵界。華容隋縣。乃取古容城名之。酈道元水經注。謂澧水會沅。然後入湖。致明則謂澧沅雖相通。而各自入湖。澧所入處名澧口。沅所入處名鼎江口。皆確有引據。異他地志之附會。其他軼聞逸事。亦頗資採擇。敍述尤爲雅潔。在宋人風土書中。可謂佳本矣。<br/>
</p></body>
</html>