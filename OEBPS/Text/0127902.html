<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 明名臣琬琰錄 二十四卷 續錄 二十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->明名臣琬琰錄 二十四卷
<!--ti:-->續錄 二十二卷
</h2>
<!--ed:-->浙江孫仰曾家藏本
<p>
<!--no:-->明徐紘編。紘字朝文。武進人。宏治庚戌進士。以刑部郎中。出爲廣東按察司僉事。分巡嶺東。終於雲南按察司副使。是書乃仿宋杜大珪名臣碑傳琬琰集而作。所輯自洪武迄弘治九朝諸臣事蹟。前錄所載一百十有七人。續錄所載九十五人。凡碑銘誌傳。以及地志言行錄之類。悉具焉。其中如李景隆之喪師誤國。不得謂之名臣。惠安伯張昇。在戚里中雖有賢聲。而始終未嘗任事。亦難與勳臣並列。又如陳泰墓誌中稱寇深忌其才名。嗾人誣劾。而李賢所作深墓誌。亦在錄中。乃極稱其持法嚴明。雖自附識語調停。究不免彼此矛盾。然明自成宏以前。風會淳厚。士大夫之秉筆者。類多質直不支。無緣飾夸大之詞。尚屬可以取信。且其中如郁新吳壽昌等。凡數十人。皆史傳所不詳。考獻徵文。亦足以資證據。固非小說家言掇拾傳聞。搆虛無據者比也。<br/>
</p></div></body>
</html>