<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 書經稗疏 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十二
<!--sf:-->書類二
</font><h2>
<!--ti:-->書經稗疏 四卷
</h2>
<!--ed:-->湖南巡撫採進本
<p>
<!--no:-->國朝王夫之撰。夫之有周易稗疏。已著錄。是編詮釋經文。亦多出新意。其閒有失之太鑿者。如謂虞書自戛擊嗚球以下。至庶尹允諧。皆韶樂之譜。以詠二字。貫下祖考來格三句。爲升歌以配笙瑟之詩。鳥獸蹌蹌。爲下管之所舞。鳳凰來儀。爲第九成吹蕭之所舞。百獸率舞。庶尹允諧。爲樂終擊磬之所舞。又謂作歌賡歌。卽大韶升歌之遺音。夔以被之管弦者。故繫之庶尹允諧之後。前數語不用韻。如樂府之有豔有和有唱。其三句一韻者。如樂府之有辭。其說附會支離。全無文義。其論洛書配九疇之數。以履一爲五皇極。而以居中之五爲一五行。雖推衍百端。畫圖立說。終與經文本數相戻。其於地理。至以崑崙爲洮州臙脂嶺。尤爲武斷。然如蔡傳引爾雅水北曰汭。實無其文。世皆知之。夫之則推其致誤之由。以爲譌記孔安國涇屬渭汭之傳。謂禋非周禮之禋。類非周禮之類。五服五章。亦不以周制解虞制。與陳第論周之五玉不可解虞之五玉者同。一爲古人所未發。引矍相之射證侯以明之。謂以與射不與射爲榮辱。非以射中不中爲優劣。因周禮日月辰次。正泰誓十三年爲辛卯。引說文大戴禮記。證蠙珠非蚌珠。蔡傳不知古字假借。引周禮玉府供王食玉證玉食。引左傳證奄與淮夷爲二。引喪大記證狄人。引說文羑字之訓以解羑。若駁蘇軾傳及蔡傳之失。則大抵辭有根據。不同遊談。雖醇疵互見。而可取者較多焉。<br/>
</p></body>
</html>