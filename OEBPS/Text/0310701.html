<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 璿璣圖詩讀法 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部一
<!--sf:-->別集類一
</font><h2>
<!--ti:-->璿璣圖詩讀法 一卷
</h2>
<!--ed:-->湖北巡撫採進本
<p>
<!--no:-->明康萬民撰。萬民字無沴。武功人。海之孫也。蘇蕙織錦回文。古今傳爲佳話。劉勰文心雕龍。稱回文所興。道原爲始。則齊梁之際。尚未見其圖。此圖及唐則天皇后序。均莫知所從來。考晉書列女傳。載苻堅秦州刺史竇滔。有罪徙流沙。其妻蘇蕙。織錦爲回文旋圖詩。無滔鎮襄陽。及趙陽臺讒閒事。又考晉書孝武帝紀。稱太元四年。苻丕陷襄陽。苻堅載記。稱以其中壘梁成爲南中郞將都督荊揚州諸軍事荊州刺史領護南蠻校尉。配兵一萬鎮襄陽。亦不言竇滔。與序所言。全然乖異。序末稱如意元年五月一日。是時晉書久成。不應矛盾至此。又其文萎弱。亦不類初唐文體。疑後人依託。然晉書稱其圖凡八百四十字。縱橫宛轉以讀之。文多不錄。則唐初實有是圖。又李善註江淹別賦。引織錦回文詩序曰。竇滔秦州被徙沙漠。其妻蘇氏。秦州臨去別蘇。誓不再娶。至沙漠更娶婦。蘇氏織錦端中。作此回文詩以贈之。苻國時人也。其說亦與晉書合。益知詩眞而序僞。考黃庭堅詩。已用連波悔過陽臺暮雨事。其僞當在宋以前也。序稱其錦縱廣八寸。題詩二百餘首。計八百餘言。縱橫反覆。皆成章句。黃伯思東觀餘論。謂其圖本五色相宣。因以別三五七言之異。後人流傳。不復施采。故迷其句讀。又謂嘗於王晉玉家。得唐申諴之釋。而後曉然。今諴本已不傳。僧起宗以意推求。得三四五六七言詩三千七百五十二首。分爲七圖。萬民更爲尋繹。又於第三圖內。增立一圖。併增讀其詩至四千二百六首。合起宗所讀。共成七千九百五十八首。合兩家之圖。輯爲此編。夫但求協韻成句。而不問義之如何。輾轉鉤連。㫄行斜上。原可愈增愈多。然必以爲若蘭本意如斯。則未之能信。存以爲藝林之玩可矣。起宗不知何許人。王士禎居易錄。載趙孟頫妻管道昇璇璣圖眞蹟。已稱起宗道人云云。則其人當在宋元閒也。<br/>
</p></body>
</html>