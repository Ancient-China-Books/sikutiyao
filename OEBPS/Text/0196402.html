<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 聖學心法 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->聖學心法 四卷
</h2>
<!--ed:-->江蘇巡撫採進本
<p>
<!--no:-->明成祖文皇帝撰。前有永樂七年御製序。謂以君道父道臣道子道揭其綱。其下分而爲目。有統言者焉。有專言者焉。今案首三卷及第四卷之前半。皆言君道。自統言以外。分子目二十有五。第四卷之後半卷。則以父道子道臣道附之。父道子道。有綱無目。臣道亦首爲統言。而分列四子目。所採皆經史子集之文。每條後各有附註。考實錄載永樂七年二月甲戌。上出一書示翰林學士胡廣等曰。朕因閒暇。採錄聖賢之言。今已成書。卿等試觀之。有不善。更爲朕言。廣等觀覽畢。奏曰。帝王之要。備載此書。請刊印以賜。上曰然。遂名曰聖學心法。命司禮監刊行。上親爲之序。則此書實成祖所自編。不由詞臣擬進。其序以唐文皇作帝範十二篇自比。按成祖稱兵篡位。悖亂綱常。雖幸而成事。傳國子孫。而高煦宸濠寘鐇之類。接踵稱戈。咸思犯上。實身教有以致之。而乃依附聖賢。侈談名教。欲附於逆取順守。自序委曲繁重至五千餘言。抑亦言之不怍矣。至於殺戮諸忠。蔓延十族。淫刑酷暴。桀紂之所不爲者。夷然爲之。可謂無復人理。而其序乃曰秦隋之君。用法慘酷。倚苛暴之吏。執深刻之文。法外加法。刑外施刑。曾何有忠厚側怛之意。死人之血。漂流於市。受刑之徒。比肩而立。此仁人君子所以痛傷也云云。天下萬世。豈受此欺乎。<br/>
</p></div></body>
</html>