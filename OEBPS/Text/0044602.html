<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一 周禮集註 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周禮集註 七卷
</h2>
<!--ed:-->兩淮馬裕家藏本
<p>
<!--no:-->明何喬新撰。喬新字廷秀。江西廣昌人。景泰甲戌進士。官至刑部尚書。諡文肅。事蹟具明史本傳。是書謂冬官不亡。大約沿俞庭椿王與之邱葵及晏璧僞託吳澄之說。臆爲竄亂。如引邱葵說。謂太史直筆而書。爲天官之屬無疑。不知太史之文曰。讀禮書而協事。又曰以書協禮事。又曰執其禮事。然則太史當入春官。經有明文可據。唐職官志。以太史令屬禮曹。是其遺意。今幷入天官。旣不通經。且不明史矣。又如引僞本吳澄考註說。謂諸子掌國子之倅。使之修德學道。當入教官之屬。不知諸子之職曰。若有兵甲之事。則授之車甲。合其卒伍。置其有司。以軍法治之。蓋主以戎事詔國子。故隸司馬。今徒以修德學道之語。幷入司徒。則夏官都司馬之職曰。掌其政學。亦未嘗不及於教。將竝移入司徒歟。是皆妄取前人謬戾之論。割裂倒置。踵其失而加甚。故前後義例。率不能自通。徒爲談周禮者所詬病耳。<br/>
</p></div></body>
</html>