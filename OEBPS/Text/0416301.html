<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->集部四十
<!--sf:-->總集類二
</font><h2>
<!--ti:-->古文集成前集 七十八卷
</h2><p>
<!--no:-->舊本題廬陵王霆震亨福編。不著時代。觀其標識名字。魏徵猶作魏證。而宋人奏議。於朝廷國家諸字。皆空一格。蓋南宋書肆本也。卷端題新刊諸儒評點字。凡呂祖謙之古文關鍵。眞德秀之文章正宗。樓昉之迂齋古文標註。一圈一點。無不具載。其理宗時所刊乎。集以十干爲紀。而自甲至癸。皆稱曰前某集。則有後集而佚之矣。凡甲集六卷。乙集八卷。丙集七卷。丁集九卷。戊集八卷。己集八卷。庚集八卷。辛集七卷。壬集八卷。癸集九卷。所錄自春秋以逮南宋。計文五百二十二首。其中宋文居十之八。雖多習見之作。而當日名流。其集不傳於今者。如馬存程大昌陳謙方恬鄭景望諸人。亦頗頼以存。所引諸評。如槐城松齋斅齋郎學士戴溪筆議東塾燕談之類。今亦罕見其書。且有未知其名者。宋人選本。傳世者稀。錄而存之。亦足以資循覽也。
</p><br/></div></body></html>