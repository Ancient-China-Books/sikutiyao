<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 海國聞見錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->海國聞見錄 二卷
</h2>
<!--ed:-->浙江巡撫採進本
<p>
<!--no:-->國朝陳倫炯撰。倫炯字資齋。同安人。父昂。康熙二十一年。從靖海侯施烺平定臺灣。烺又使搜捕餘黨。出入東西洋五年。敍功授職。官至廣東副都統。<span class="jiazhu">按副都統爲滿洲額缺。陳昂得是官。蓋出特典。</span>倫炯少從其父。熟聞海道形勢。及襲父蔭。復由侍衞歷任澎湖副將。臺灣鎭總兵官。移廣東高雷廉。江南崇明狼山諸鎭。又爲浙江寧波水師提督。皆濱海地也。故以平生聞見。著爲此書。上卷記人篇。曰天下沿海形勢錄。曰東洋記。曰東南洋記。曰南洋記。曰小西洋記。曰大西洋記。曰崑屯記。曰南澳氣記。下卷圖六幅。曰四海總圖。曰沿海全圖。曰臺灣圖。曰臺灣後山圖。曰澎湖圖。曰瓊州圖。凡山川之扼塞。道里之遠近。沙礁島嶼之夷險。風雲氣候之測驗。以及外蕃民風物產。一一備書。雖卷帙無多。然積父子兩世之閱歷。參稽考驗。言必有徵。視剿傳聞而述新奇。據故籍而談形勢者。其事固區以別矣。其南澳氣記中稱萬里長沙者。卽列子所謂歸墟。莊子所謂尾閭。抱朴子所謂沃焦。宋史琉球傳所謂落漈。但諸書皆言注之不盈。倫炯則以潮長而此溜落。潮落而此溜長。知水自上入。仍自下出。其言確切近理。足以決千古耳食之疑。又史稱舟落漈者。一去不返。倫炯則謂乘潮長之時求出。則外高內下。反不得出。如潮落乘南風棹船。尚可出。雍正丙午。有閩船落漈者。果如其說得還。此語亦前人所未發。惟所記七洲洋帶箭鳥。謂由鄭和呼鳥插箭爲記。以導海舶。又記暹羅鬼與鄭和鬬法。夜建寺塔。今尚在焉。則蕃俗信鬼。有此附會之談。倫炯不爲辨正。是亦少疎。然是書主於記海道。不主於考故實。彼國旣有此說。據而錄之。固亦無害宏旨爾。<br/>
</p></div></body>
</html>