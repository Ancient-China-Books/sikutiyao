<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十二 農家類 農書 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十二
<!--sf:-->農家類
</font><h2>
<!--ti:-->農書 二十二卷
</h2>
<!--ed:-->永樂大典本
<p>
<!--no:-->元王楨撰。楨字伯善。東平人。官豐城縣尹。文淵閣書目曰。王楨農書一部十册。讀書敏求記曰。農桑通訣六。穀譜四。農器圖譜十二。總名曰農書。永樂大典所載。併爲八卷。割裂綴合。已非其舊。今依原序條目。以類區別。編爲二十二卷。其書典贍而有法。蓋賈思勰齊民要術之流。圖譜中所載水器尤於實用有裨。又每圖之末。必系以銘贊詩賦。亦風雅可誦。今外閒所有王楨農務集。卽從是書摘鈔者也。唐中和節所進農書。世無傳本。宋人農書。惟陳旉所作存。元人農書。存於今者三本。農桑輯要農桑衣食撮要二書。一辨物產。一明時令。皆取其通俗易行。惟楨此書引據賅洽。文章爾雅。繪畫亦皆工緻。可謂華實兼資。明人刊本。舛譌漏落。疑誤宏多。諸圖尤失其眞。永樂大典所載。猶元時舊本。今據以繕寫校勘。以還其舊觀焉。<br/>
</p></div></body>
</html>