<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 桂林風土記 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->桂林風土記 一卷
</h2>
<!--ed:-->兵部侍郞紀昀家藏本
<p>
<!--no:-->唐莫休符撰。休符里貫未詳。作此記時。在昭宗光化二年。休符以檢校散騎常侍守融州刺史。其終於何官。亦莫能考也。此記新唐書藝文志作三卷。今存者一卷。卷中目錄四十六條。今闕火山採木二條。蓋殘闕之餘。非完書矣。朱彝尊曝書亭集。有此書跋。云閩謝在杭小草齋所錄。舊藏徐惟起家。跋稱獲自錢塘沈氏。是洪武十五年鈔傳。此本小草亭題識。及洪武年月。與彝尊所言合。蓋卽彜尊所見本也。彝尊跋又稱中載張固盧順之張叢元晦路單韋瓘歐陽臏李渤諸人詩。向未著於錄。亟當發其幽光。今觀諸詩外。尚有楊尚書陸宏休二首。亦唐代軼篇。爲他書所未載。今全唐詩採錄篇。卽據此本。則其可資考證者。又不止於譜民風記土產矣。<br/>
</p></div></body>
</html>