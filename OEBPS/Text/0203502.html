<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部九 兵家類 孫子 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部九
<!--sf:-->兵家類
</font><h2>
<!--ti:-->孫子 一卷
</h2>
<!--ed:-->通行本
<p>
<!--no:-->周孫武撰。考史記孫子列傳。載武之書十三篇。而漢書藝文志。乃載孫子兵法八十二篇。圖九卷。故張守節正義。以十三篇爲上卷。又有中下二卷。杜牧亦謂武書本數十萬言。皆曹操削其繁剩。筆其精粹。以成此書。然史記稱十三篇。在漢志之前。不得以後來附益者爲本書。牧之言固未可以爲據也。此書註本極夥。隋書經籍志所載。自曹操外。有王凌張子尚賈詡孟氏沈友諸家。唐志益以李筌杜牧陳皥賈林孫鎬諸家。馬端臨經籍考。又有紀燮梅堯臣王晳何氏諸家。歐陽修謂兵以不窮爲奇。宜其說者之多。其言最爲有理。然至今傳者寥寥。應武舉者所誦習。惟坊刻講章。鄙俚淺陋。無一可取。故今但存其本文。著之於錄。武書爲百代談兵之祖。葉適以其人不見於左傳。疑其書乃春秋末戰國初山林處士之所爲。然史記載闔閭謂武曰。子之十三篇。吾盡觀之矣。則確爲武所自著。非後人嫁名於武也。<br/>
</p></div></body>
</html>