<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 姓氏急就篇 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->姓氏急就篇 二卷
</h2>
<!--ed:-->通行本
<p>
<!--no:-->宋王應麟撰。其書仿史游急就篇體。以姓氏諸字排纂版章。以便記誦。文詞古雅。不減游書。又雖以記錄姓氏爲主。而臚列名物。組織典故。意義融貫。亦可爲小學之資。篇中凡單姓皆無重字。篇末列二字三字諸姓。則不免複出。蓋義取兼載。勢難相避。其中稀僻之字。如梁四公記之類。雖託言沈約所撰。實詭立稱號。本無其人。未免失之稍雜。然載籍旣有此姓。删之反有挂漏之譏。過而存之。亦不足爲累。每句之下。各註其受氏之源。與歷代知名之士。必一一標所據之書。尤爲詳密。篇末有自跋一章。以歐陽修州名急就篇自比。修書今載居士集中。字數無多。亦無註釋。實不及是書之善。其跋亦作韻語。舊本遂誤合於正文。考應麟所作爾雅翼序。卽用此體。蓋馬融廣成頌序之支流。與本書實不相屬。今離析書之。庶不失應麟之意焉。<br/>
</p></body>
</html>