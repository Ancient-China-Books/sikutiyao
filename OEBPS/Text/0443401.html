<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 無住詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->無住詞 一卷
</h2>
<!--ed:-->安徽巡撫採進本
<p>
<!--no:-->宋陳與義撰。與義有簡齋集。已著錄。陳振孫書錄解題。載其無住詞一卷。以所居有無住菴。故以名之。與義詩師杜甫。當時稱陳黃之後無逾之者。其詞不多。且無長調。而語意超絕。黃昇花菴詞選。稱其可摩坡仙之壘。至於虞美人之及至桃花開後却匆匆。臨江仙之杏花疎影裏。吹笛到天明等句。胡仔漁隱叢話。亦稱其淸婉奇麗。蓋當時絕重其詞也。此本爲毛晉所刊。僅十八闋。而吐言天拔。不作柳嚲鶯嬌之態。亦無蔬筍之氣。殆於首首可傳。不能以篇帙之少而廢之。方回瀛奎律髓。稱杜甫爲一祖。而以黃庭堅陳師道及與義爲三宗。如以詞論。則師道爲勉強學歩。庭堅爲利鈍互陳。皆迴非與義之敵矣。開卷法駕導引三闋。與義已自註其詞爲擬作。而諸家選本。尚有稱爲赤城韓夫人所製。列之仙鬼類中者。證以本集。亦足訂小說之誣焉。<br/>
</p></div></body>
</html>