<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十七 總集類存目四 漢詩音註 五卷 漢詩評 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十七
<!--sf:-->總集類存目四
</font><h2>
<!--ti:-->漢詩音註 五卷
<!--ti:-->漢詩評 五卷
</h2>
<!--ed:-->直隸總督採進本
<p>
<!--no:-->國朝李因篤撰。因篤有受祺堂集。已著錄。是編評點漢詩。兼註音韻。一卷至五卷。題曰漢詩音註。六卷至十卷。題曰漢詩評。一書而中分二名。又前五卷之評。夾註句下。後五卷之評。大書詩後。體例亦迥不同。不知其何所取也。顧炎武有與因篤書。極論古今音韻。刻於所撰音學五書前。蓋以因篤爲知古音者。然聲音文字。與世轉移。三代有三代之音。秦漢有秦漢之音。晉宋有晉宋之音。齊梁有齊梁之音。自唐以後。有唐以後之音。猶之籀變而篆。篆變而隸。隸變而行。因革損益。輾轉漸移。不全異。亦不全同。不能拘以一律。自吳棫擧六朝以上。概曰古音。於是或執後以攙前。其失也雜。或執前以繩後。其失也拘。如朱虛侯歌疏與之韻。證之史游急就篇亦然。梁鴻適吳詩隅與流浮休韻。證以日出東南隅行亦然。燕剌王歌鳴與人韻。證以崔駰安封侯詩亦然。知漢人有漢人之韻。下不可律以今。上亦不可律以古。因篤概以三百篇之韻。斷其出入。未免膠柱之見。至其所評。亦罕精鑒。如謂司馬遷尊項羽爲本紀。冠之漢書。爲千古具眼之類。猶隆萬後人。好爲高論習氣也。<br/>
</p></div></body>
</html>