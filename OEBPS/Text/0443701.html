<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->孏窟詞 一卷
</h2><p>
<!--no:-->宋侯寘撰。案陳振孫書錄解題。寘字彥周。東武人。紹興中以直學士。知建康。今考集中有戲用賀方回韻。餞別朱少章詞。則其人當在南宋之初。而眼兒媚詞題下註曰效易安體。易安爲李淸照之號。亦紹興初人。寘已稱效。殆猶杜牧李商隱集中效沈下賢體之例耶。又有爲張敬夫直閣壽詞。中秋上劉共甫舍人詞。皆孝宗時人。而壬午元旦一詞。實爲孝宗改元之前一年。則乾道淳煕閒。其人尚存。振孫特擧其爲官之歳耳。寘爲晁氏之甥。猶有元祐舊家流風餘韻。故交游皆勝流。其詞亦婉約嫻雅。無酒樓歌館。簪舄狼藉之態。雖名不甚著。而在南宋諸家之中。要不能不推爲作者。書錄解題著錄一卷。與今本同。毛晉嘗刻之六十家詞中。校讎頗爲疎漏。其最甚者。如秦樓月卽憶秦娥。因李白詞中有秦娥夢斷秦樓月句。後人因改此名。本屬雙調。晉所刻於前闋之末脫去一字。與後闋聯屬爲一。遂似此調別有此體。殊爲舛誤。他如水調歌頭之歡傾擁旌旄。傾字不應作平。靑玉案之咫尺淸明三月暮。暮字與前闋韻複。又冉冉年元眞暗度句。元字文義不可解。當是光字。其遙天奉翠華引一首。尤譌誤幾不可讀。今無別本可校。其可改正者改正之。不可考者。亦姑仍其舊云。
</p><br/></div></body></html>