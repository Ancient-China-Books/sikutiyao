<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 斷腸詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->斷腸詞 一卷
</h2>
<!--ed:-->江蘇周厚堉家藏本
<p>
<!--no:-->宋朱淑眞撰。淑眞海寧女子。自稱幽棲居士。是集前有紀略一篇。稱爲文公姪女。然朱子自爲新安人。流寓閩中。考年譜世系。亦別無兄弟著籍海寧。疑依附盛名之詞。未必確也。紀略又稱其匹偶非倫。弗遂素志。賦斷腸集十卷以自解。其詞則僅書錄解題載一卷。世久無傳。此本爲毛晉汲古閣所刊。後有晉跋。稱詞僅見二闋於草堂集。又見一闋於十大曲中。落落如晨星。後乃得此一卷。爲洪武閒鈔本。乃與漱玉詞竝刊。然其詞止二十七闋。則亦必非原本矣。楊愼升菴詞品。載其生查子一闋。有月上柳梢頭。人約黃昏後語。晉跋遂稱爲白璧微瑕。然此詞今載歐陽修廬陵集第一百三十一卷中。不知何以竄入淑眞集內。誣以桑濮之行。愼收入詞品。旣爲不考。而晉刻宋名家詞六十一種。六一詞卽在其內。乃於六一詞漏註互見斷腸詞。已自亂其例。於此集更不一置辨。且證實爲白璧微瑕。益鹵莽之甚。今刊此一篇。庶免於厚誣古人。貽九泉之憾焉。<br/>
</p></body>
</html>