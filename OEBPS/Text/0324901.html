<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 陶山集 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部七
<!--sf:-->別集類七
</font><h2>
<!--ti:-->陶山集 十四卷
</h2>
<!--ed:-->永樂大典本
<p>
<!--no:-->宋陸佃撰。佃有埤雅。已著錄。此集據書錄解題本二十卷。歲入散佚。今永樂大典所載。裒爲十四卷。蓋僅存十之七矣。佃本受學於王安石。故埤雅及爾雅新義（案爾雅新義久佚。今散見永樂大典中。譌脫斷爛。殆不可讀。）多宗字說。然新法之義。獨齗齗與安石爭。後竟入元祐黨籍。安石之沒。佃在金陵爲文祭之。推崇頗過。然但敘師友淵源。而無一字及國政。元祐初。預修神宗實錄。亦頗爲安石諱。數與史官辨爭。坐是外補。然徽宗初召還復用。佃乃欲參用元祐舊人復興時宰齟齬而罷。蓋其初誤從安石遊。故牽於舊恩。文字這閒。不能不有所假借。至於事關國計。則毅然不以私廢公。亦可謂剛直有守者。佃旣以新法忤安石。不復問以政事。惟以經術任之。神宗命詳定郊廟禮文。佃實主其議。今集中有所載諸篇是也。其他文字。勘以史傳所紀。亦皆相符。惟元豐大裘議集。稱佃爲集賢校理。史乃稱同列皆侍從。佃獨以光祿丞居其閒。當爲宋史之譌。又佃紹聖初落職知泰州。故到任謝表。有海陵善地淮甸近州語。史乃稱知秦州。亦爲字誤。殆修宋史時。其集已不甚顯歟。佃所著有禮象諸書。當時以知禮名。集中若元豐大裘議諸篇。大抵宗王而黜鄭。理有可通。不妨各伸其說。惟其中自出新意穿鑿附會者。如以特牲饋食禮饎爨在西壁。主婦視饎爨於西堂下爲在廟外。引爾雅門側之堂謂之塾。饎爨在廟門外之西堂下。今以儀禮考之。燕禮曰小臣師一人在東堂下。大射儀曰賓之弓矢與中籌豐皆止於東堂下。賓之矢則以授矢人於西堂下。公食大夫禮曰小臣東堂下。士喪禮曰鐉於東堂下。旣夕禮曰設棜於東堂下。少牢饋食禮曰司宮溉豆籩勺爵觚觶几洗於東堂下。凡此諸條。俱未有以東西堂爲東西塾之堂者。士冠禮曰具饋於西塾。騁禮曰擯者退負東塾而立。又曰擯者退負東塾。又曰出門西面於東塾南。士喪禮曰卜人及執燋者在塾西。士虞禮曰七俎在西塾之西。特牲饋食禮曰筮人取俎於西塾。凡此諸條俱未有稱東西塾爲東西堂者。又士冠禮曰適東壁。士昏禮曰退適東壁。亦無以爲在廟門外者。佃之說殊爲牽合。佃又謂北堂有北壁。考大射儀工人士與梓人升下自北階。註曰位在北堂下。旣有北階。明知其無北壁。佃弗及考詳。而輕詆賈疏。亦爲未允。至謂裼襲之襲從龍。龍衣爲襲。則又附和字說而爲之。尤無足深詰矣。方回瀛奎律髓。稱胡宿與佃詩格相似。宿詩傳者稍多。佃詩則不概見。惟詩林萬選載其送人之潤州一首。瀛奎筆髓載其贈別吳興太守中父學士一首。能改齋漫錄載其韓子華挽詩一聯而已。今考永樂大典所載。篇什頗夥。大抵與宿竝以七言近體見長。故回云然。厥後佃之孫游。以詩鳴於南宋。與尤袤楊萬里范成大竝稱。雖得法於茶山曾幾。然亦喜作近體。家學淵源殆亦有所自來矣。<br/>
</p></body>
</html>