<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 周易圖說 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->周易圖說 二卷
</h2>
<!--ed:-->浙江吳玉墀家藏本
<p>
<!--no:-->元錢義方撰。義方字子宜。湖州人。嘗舉進士。其仕履則不可考矣。是書成於至正六年。上卷爲圖者七。下卷爲圖者二十。朱彝尊經義考作一卷。疑傳寫誤也。其說謂河圖爲作易之本。大傳云河出圖洛出書。聖人則之。乃聖人卽理推數。二者可以相通。故並言之。非謂作易兼取洛書。又引朱子之說。謂圓圖有造作。且欲挈出方圖在圓圖之外。又謂朱子易本義。於先天後天卦位。必歸其說於邵子。似歉然有所未足。是以不揆其陋。而有所述云云。其說較他家爲近理。然猶據陳摶以來相傳之圖書言之。其實河圖洛書。雖見經傳。而今之五十五點。四十五點兩圖。其爲古之圖書與否。則經傳絶無顯證。援左傳有三墳。而謂卽毛漸之書。援周禮有連山歸藏。而謂卽劉炫之書。考古者其疑之矣。且繫辭言洛書。不言卽九疇。洪範言九疇。不言卽洛書。盧辯注大戴禮記。始云明堂九室法龜文。其說起於後周。阮逸僞作關朗易傳。因而述之。於是洛書之文。始傳爲四十五點。而九疇亦遂併於易。義方知九疇之非易。而不知洛書本非九疇。其辨猶爲未審。至其謂自漢以來。惟孟喜本易緯稽覽圖。推易離坎震兌各主一方。餘六十卦。毎卦主六日七分。爲有圖之始。寥寥千載。至陳摶始本易有太極兩儀四象八卦。因而重之。及天地定位等說。爲橫圓大小四圖。傳穆李以及邵子。又本帝出乎震之說。爲後天圓圖。內大橫圖之卦爲否泰反類。方圖則於因易而作圖。非因圖而作易。本末源流。粲然明白。不似他家務神其說。直以爲古聖之制作。可謂獨識其眞矣。其所演二十七圖。亦卽因舊圖而變易之。奇偶之數。愈推愈有。人自爲說。而其理皆通。譬之自古至今。弈無同局。固亦不妨存之。以備一家焉。<br/>
</p></div></body>
</html>