<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->觀光稾 一卷
<!--ti:-->交州稾 一卷
<!--ti:-->玉堂稾 一卷
<!--ti:-->附錄 一卷
</h2><p>
<!--no:-->元陳孚撰。孚字剛中。天台臨海人歷官奉直大夫。台州路總管府治中。是編凡分三集。觀光稾爲至元中孚以布衣上大一統賦。江浙行省聞於朝。署上蔡書院山長。考滿謁選京師時。作交州稾。爲至元二十九年。世祖命梁曾以吏部尚書再使安南。孚以翰林國史院編修官。攝禮部郞中爲副使。往來道中之作。玉堂稾。皆孚官翰林日作。案孚使安南回。擢翰林待制。仍兼國史院編修。而稾中有翰苑薦爲應奉文字二十韻謝大司徒併呈諸學士一首。又有至元壬辰呈翰林請補外二首。壬辰卽使還之次年。是前後官翰林所作。均在此集也。觀光交州二稾。皆紀道路所經山川古蹟。蓋仿范成大使北諸詩。而大致亦復相埒。玉堂稾多舂容諧雅。渢渢乎治世之音。其上都紀行之作。與前二稾工力相敵。蓋摹繪土風。最所畱意矣。附錄一卷。皆載諭安南詔安南謝罪表。及孚與安南諧書。考孚元史無傳。其出使始末。乃載梁曾傳中。其時陳世燇不出郊迎。又不延使自陽明中門入。孚作三書責之。辭直氣壯。迄不辱命。然傳不載其書詞。此卷亦足補史闕也。瞿宗吉歸田詩話曰。鸚鵡洲有陳剛中一篇。詞語跌宕。議論老成。誠佳作也。又白門詩亦佳。葉盛水東日記。則曰詩與文稍異者。以詩兼興趣。有感慨調笑風流脫灑處。如長詩落句翻空旁入作散場語是也。然時一出奇可耳。前元詩人陳孚剛中集中歌行。則全用此體。觀者審之云云。蓋宗吉舉其一兩篇。而盛則核其全集。故以自落窠臼爲病。雖推闡少苛。要亦識微之論矣。又陶宗儀輟耕錄。記孚少嘗爲僧。題詩於父執之壁。父執知其欲歸俗。因使養髮。妻之以女。其詩淺鄙。其事亦不知有無。小說多誣。不盡可信。集中不載。顧嗣立元詩選初集。乃錄之補遺中。殊失別擇。今無取焉。
</p><br/></div></body></html>