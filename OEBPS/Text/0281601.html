<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 天中記 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->天中記 六十卷
</h2>
<!--ed:-->直隸總督採進本
<p>
<!--no:-->明陳耀文撰。耀文有經典稽疑。已著錄。是編乃其類事之書。以所居近天中山。故題曰天中記。世所行本。皆五十卷。卷端亦不題次第。草略殊甚。蓋初刻未竟之本。惟此本作六十卷。與明史藝文志合。乃耀文之完書也。明人類書。大都沒其出處。至於憑臆增損。無可徵信。此書援引繁富。而皆能一一著所由來。體裁較善。惟所標書名。或在條首。或在條末。爲例殊不畫一。又第一卷內篇目已畢。復綴以張衡靈憲一篇。編次亦無條理。然有明一代。稱博洽者推楊愼。後起而與之爭者。則惟耀文。所學雖駁雜不純。而見聞終富。故所採自九流毖緯以逮僻典遺文。蒐羅頗廣。實可爲多識之資。每條閒附案語。如玉篇廣韻之解誕字爲生。水經注之以苗茨堂爲茅茨堂。世說注以錢唐爲錢塘。唐逸史之記孫思邈年代舛錯。新唐書之載安祿山死日乖互。皆爲抉摘其失。又向來類書之沿譌者。如合璧事類。以狄兼暮爲魏暮。錦繡萬花谷以浮圖泓爲一行。事文類聚以劉溉爲到溉。萬卷菁華以晉建元元年爲漢武帝。孔氏續六帖以三陽宮爲逭暑宮。皆一一辨證。尤能於隸事之中。兼資考據。爲諸家之所未及。范守己曲洧新聞。謂是書鶴門無浮邱翁王子晉丁令威徐亞卿四事。浦門無靑浦黃浦等水。頗譏其漏。郭孔太書傳正誤。亦謂其失載紫薇苑。夫天下事物無窮。一書卷帙有限。自有類書以來。未有兼括無遺者。太平御覽卷帙盈千。所未錄者尚不知凡幾。況此五六十卷之書乎。是固不足爲耀文病也。<br/>
</p></body>
</html>