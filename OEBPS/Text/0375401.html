<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 別本象山文集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->別本象山文集 六卷
</h2>
<!--ed:-->江西巡撫採進本
<p>
<!--no:-->宋陸九淵撰。舊本題九淵門人傅子雲編。首卷爲年譜。次卷爲講學語錄。後四卷爲詩文。末附以諡議行狀。前有萬曆乙卯金谿傅文兆重刻序。稱文集已經七刻。殊無善本。友人周希旦。得全集而刻之金陵。集中不敢刊削一字。又稱吾家子雲與先生同里云云。考九淵子持之所作年譜云。開禧元年乙丑。持之編遺文爲二十八卷。外集八卷。楊簡序之。三年丁卯。撫州守括蒼高商老。刊於撫州。是爲初本。又云嘉定五年壬申八月。張衎編遺文成。傅子雲序之。未言刊版與否。是爲第二文。是年九月。江西提舉袁燮。刊其文集三十二卷於倉司。稱爲持之所裒益。是爲第三本。紹熙四年辛卯。燮之子甫文重刊之。是爲第四本。文獻通考作象山集二十八卷。外集四卷。與三十二卷數合。併載燮序於後。宋史藝文志亦同。無所謂六卷之本。亦無所謂傅子雲編之事。其文僅全集五分之一。則不敢刊削一字之說。尤爲誕妄。蓋後人選刻之本。文兆以宗族之故。借張衎本有子雲作序一事。遂題其名。實非當日之舊。其年譜亦多所竄亂。如載形家占其先墓之言。有糊糊塗塗生一個大孔夫子之語。顯爲不學者所妄加也。<br/>
</p></body>
</html>