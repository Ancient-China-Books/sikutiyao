<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 韻補正 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->韻補正 一卷
</h2>
<!--ed:-->安徽巡撫採進本
<p>
<!--no:-->國朝顧炎武撰。案宋志吳棫有毛詩叶韻補音十卷。又韻補五卷。自朱子作詩集傳。用其毛詩叶韻補音。儒者因朱子而不敢議棫。又因毛詩叶韻補音。併不敢議其韻補。炎武此書。於棫雖亦委曲迴護。有安得如才老者與之論韻之言。然所作詩本音。已不從棫說。至於此書。則更一一糾彈。不少假借。蓋攻韻補爲其本旨。推棫者其巽詞也。案朱子語錄。稱吳才老補音甚詳。然亦有推不去者。則朱子於棫之書。原不謂盡無遺議。馬端臨經籍考。特錄朱子此條。於毛詩叶韻補音之下。亦具有深心。炎武此書。絕不爲叫囂攻擊之詞。但於古音叶讀之舛誤。今韻通用之乖方。各爲別白註之。而得失自見。可謂不悖是非之正。亦不涉門戶之爭者矣。<br/>
</p></body>
</html>