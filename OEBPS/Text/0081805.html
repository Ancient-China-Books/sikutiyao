<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 律呂分解 二卷 律呂發明 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->律呂分解 二卷
<!--ti:-->律呂發明 二卷
</h2>
<!--ed:-->浙江巡撫採進本
<p>
<!--no:-->明孫應鼇撰。應鼇有淮海易談。已著錄。是書考辨律呂。多出臆斷。如旋宮之法。以十二律相生爲次。每調用五聲二變。止得七聲。如通計一均五調所用之七律。則三十五聲。祇得十一律。今以黃鍾一均言之。自黃鍾而上。用夷則夾鍾無射仲呂四律。自黃鍾而下。用林鍾太蔟南呂姑洗應鍾蕤賓六律。併黃鍾爲十一律。其不用大呂者。以旋宮之法所不及也。應鼇不解其義。乃云大呂助黃鍾宣氣。后妃之象。地道無成而代有終。故虛而不用。穿鑿殊甚。其算漢斛銘文之徑。尤爲疎舛。嘉量方尺圖。其外方斜卽圓徑也。方求斜。術以方尺自乘倍之。開方得斜。卽以之爲圓徑。用祖氏密率得圓周。乃不易之法。今應鼇以徑一圍三最疎之率起算。命斜徑爲一尺四寸有奇。周四尺二寸。是以開方乘除所得之數。無一不謬。與祖氏所有徑一一四周三五五密率。相去殊遠。乃自云依祖氏布算。何也。況卽以徑一圍三論之。則斜徑一尺四寸有奇者。周亦不止於四尺二寸。總之根柢不明。故無往而不牴牾也。<br/>
</p></body>
</html>