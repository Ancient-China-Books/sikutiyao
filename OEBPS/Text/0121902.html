<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 南宮奏稿 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->南宮奏稿 五卷
</h2>
<!--ed:-->編修勵守謙家藏本
<p>
<!--no:-->明夏言撰。言字公謹。貴溪人。正德丁丑進士。授兵科給事中。歷官禮部尚書。武英殿大學士。後以主復河套。爲嚴嵩所搆。坐與曾銑交關。棄市。隆慶初。追復原官。諡文愍。事蹟具明史本傳。言初以才器受知世宗。而柄用之後。志驕氣溢。傲愎自專。卒以致敗。其事業殊無可稱。特學問淹博。於故事夙所留意。又值世宗銳意改制之時。故於一朝典禮。多所酌定。如南北郊分祀。更定文廟祀典及大禘禮儀。立先蠶壇之類。悉言所贊成。迨帝擢掌禮部。益力舉其職。前後奏牘。亦多有可採。此本爲御史王廷贍所刊行。卽其官尚書時所上。自郊廟大典。以至封爵貢舉。大端略具。其閒牽合古義。附會時局者。往往不免。然明代典章。至嘉靖而一大變。史志但撮舉綱要。不能具其建議之所以然。觀於是集。端委一一具在。錄而存之。亦議禮者得失之林。非謂其持論之皆當也。<br/>
</p></div></body>
</html>