<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 五峯集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->五峯集 六卷
</h2>
<!--ed:-->編修汪如藻家藏本
<p>
<!--no:-->元李孝光撰。孝光字季和。樂淸人。隱居教授白野。泰哈布哈（原作泰不華。今改正。）嘗師事之。至正七年。詔徵隱士。以祕書監著作郞召。明年陞文林郞秘書監丞。所著詩文。歲久散佚。是編乃宏治甲子。懷還錢杲爲樂淸令。訪求遺稾。得全集於儒生周綸家。因俾綸編次刊版。杲自爲之序。仍以五峯集爲名。其詩文不分卷帙。但以各體分編。今定以樂府四言詩爲一卷。五七言古詩爲一卷。五言律詩爲一卷。七言律詩爲一卷。絕句爲一卷。雜文爲一卷。卷首別有逸文目四篇。曰南村草堂記。曰郭翼遷善齋記。曰姚文煥書聲齋記。曰孝善坊記。皆有錄無書。蓋傳寫復佚。今亦闕之。元詩綺靡者多。孝光獨風骨遒上。力欲排突古人。樂府古體。皆刻意奮厲。不作庸音。近體五言。疎秀有唐調。七言頗出入江西派中。而俊偉之氣。自不可遏。中閒如贈潘九霞絕句。所云道士自稱潘九霞。身騎黃鶴大如車。借我北窗眠一夜。酒醒共喫白丹砂。失之麤獷者。亦閒有之。然不害其風格也。雜文凡二十首。皆矯矯無凡語。楊維楨作陳樵集序。舉元代作者四人。以孝光與姚燧吳澄虞集竝稱。亦不虛矣。末附題朱澤民畫一首。蓋古樂府之末章。誤編於文集。今仍移附樂府末云。<br/>
</p></div></body>
</html>