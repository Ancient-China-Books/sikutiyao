<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 重修廣韻 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->重修廣韻 五卷
</h2>
<!--ed:-->兩淮馬裕家藏本
<p>
<!--no:-->宋陳彭年邱雍等奉勅撰。初。隋陸法言。以呂靜等六家韻書。各有乖互。因與劉臻顏之推魏淵盧思道李若蕭該辛德源薛道衡八人。撰爲切韻五卷。書成於仁壽元年。唐儀鳳二年。長孫訥言爲之註。後郭知元關亮薛峋王仁煦祝尚邱。遞有增加。天寶十載。陳州司法孫愐。重爲刋定。改名唐韻。後嚴寶文裴務齊陳道固。又各有添字。宋景德四年。以舊本偏旁差譌。傳寫漏落。又註解未備。乃命重修。大中祥符四年。書成。賜名大宋重修廣韻。卽是書也。舊本不題撰人。以丁度集韻考之。知爲彭年雍等爾。其書二百六韻。仍陸氏之舊。所收凡二萬六千一百九十四字。考唐封演聞見記。載陸法言韻。凡一萬二千一百五十八字。則所增凡一萬四千三十六字矣。此本爲蘇州張士俊從宋槧翻雕。中閒已闕欽宗諱。蓋建炎以後重刊。朱彜尊序之。力斥劉淵韻合殷於文合隱於吻合焮於問之非。然此本實合殷隱焮於文吻問。彜尊未及檢也。註文凡一十九萬一千六百九十二字。較舊本爲詳。而宂漫頗甚。如公字之下。載姓氏至千餘言。殊乏翦裁。東字之下。稱東宮得臣爲齊大夫。亦多紕繆。考孫愐唐韻。序稱異聞奇怪傳說姓氏原由土地物產山河草木禽獸蟲魚。備載其閒。已極蔓引。彭年等又從而益之。宜爲丁度之所譏。潘耒序乃以註文繁複爲可貴。是將以韻書爲類書也。著書各有體例。豈可以便於剽剟。遂推爲善本哉。流傳旣久。存以備韻書之源流可矣。<br/>
</p></div></body>
</html>