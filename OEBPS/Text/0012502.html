<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 易圖識漏 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->易圖識漏 無卷數
</h2>
<!--ed:-->浙江范懋柱家天一閣藏本
<p>
<!--no:-->明黃芹撰。芹字德馨。號畏菴。龍巖人。蔡淸之弟子也。正德九年以歳貢生官海陽縣訓導。是編爲發明先天圖學而作。前有正德丁卯自序。稱易圖凡二十七面。而今書新舊諸圖凡二十有八。蓋以陳眞晟天地聖人之圖。君子法天之圖。總名爲心學圖也。其謂伏羲八卦橫圖。八卦圓圖。皆爲贅設。乃後人因繫辭說卦之語而誤加之。則未嘗不知後人因易以作圖。又謂胡一桂於伏羲六十四卦圓圖分配節氣。非其本旨。其伏羲本河圖以作易圖先天八卦合洛書數圖。皆穿鑿可疑。於圖書之學。亦未嘗不覺其不安。而堅信先天圖出自伏羲。推而至於心學。推而至於歷法。曼衍支離。殊不可解。鈔本亦黑白混淆。奇偶參錯。殆不可辨識。此眞覆瓿之書也。<br/>
</p></div></body>
</html>