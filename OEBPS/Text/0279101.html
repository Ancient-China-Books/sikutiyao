<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 太平御覽 一千卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->太平御覽 一千卷
</h2>
<!--ed:-->侍講張燾家藏本
<p>
<!--no:-->宋李昉等奉敕撰。以太平興國二年受詔。至八年書成。初名太平編類。後改爲太平御覽。宋敏求春明退朝錄。謂書成之後。太宗日覽三卷。一歲而讀周。故賜是名也。凡分五十五門。徵引至爲浩博。故洪邁容齋隨筆。稱太平興國中編次御覽。引用書一千六百九十種。其綱目竝載於首卷。<span class="jiazhu">案此則今本。前列舊目。乃宋時官本之舊。</span>而雜書古詩賦。又不能具錄。以今考之。不傳者十之七八。胡應麟以籍會通。則以爲是編所引。大抵採自類書。非其書宋初尚存。力駁邁說之誤。所言良是。然考陳振孫書錄解題曰。或言國初古書多未亡。以御覽所引用書名故也。其實不然。特因諸家類書之舊耳以三朝國史考之。館閣及禁中書。總三萬六千餘卷。而御覽所引書。多不著錄。蓋可見矣。是邁所云云。振孫已先駁之矣。應麟特勦襲其說耳。應麟又曰。御覽向行鈔本。十年來始有刻。而譌特甚。非老師宿儒。卽一篇半簡。莫能句讀。至姓名顚舛。世代魯魚。初學之士讀之。或取爲時文用。誤人不尠。案此本前有萬曆元年黃正色序曰。太平興國。迄今幾六百載。宋世刻本。俱已湮滅。近世雲閒朱氏僅存者。亦殘闕過半。海內鈔本雖多。輾轉傳寫。譌舛益甚。吾錫士大夫有好文者。因閩省梓人。用活字校刊。始事於隆慶二年。至五年纔印其十之一二。閩人散去。於是浙人倪炳伯文。謀於郡邑二三大夫。協力鳩工。鋟諸梨棗孫國子虞允一元力任校讎。忽於隆慶六年捐館。弗克終事。今復苦於舛譌薛憲副應登。有校得善本。藏諸家塾。其仲子名逢者。俾倪氏繕寫付梓云云。所言刊本譌謬之故。大概與應麟合。然此書行世。實有二本。一爲活字印本。其版心稱共印五百部。則正色所云印十之一二散去者。其說不確。一卽倪氏此本。二本同出一稾。脫誤相類。而校手各別。字句亦小有異同。今以二本參校。併證以他書。正其所可知。而仍其所不可知。古書義奧。文句與後世多殊。闕疑猶愈於妄改也。宋初去古未遠。卽所採類書。亦皆具有淵源。與後來餖飣者迴別。故雖蠹蝕斷爛之餘。尚可據爲出典。世所傳宋以前書。可考見古籍佚文者。僅六七種。曰裴松之三國志註。曰酈道元水經注。曰劉孝標世說新語注。曰李善文選注。曰歐陽詢藝文類聚。曰徐堅初學記。其一卽此書也。殘碑斷碣。剝蝕不完。歐陽趙洪諸家。尚藉之以證訂史傳。況四庫菁華。匯於巨帙。獵山漁海。採摭靡窮。又烏可以難讀廢哉。<br/>
</p></div></body>
</html>