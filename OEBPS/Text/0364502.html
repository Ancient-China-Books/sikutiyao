<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 立齋遺文 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->立齋遺文 五卷
</h2>
<!--ed:-->浙江汪如瑮家藏本
<p>
<!--no:-->明鄒智撰。智字汝愚。合州人。成化丙午鄉試第一人。時萬安方倚內官怙權。智上公車時。道過王恕。卽立志欲發其姦。丁未成進士。改庶吉士。會星變。遂上疏擊安及劉吉尹直三大學士。兼劾中官。雖留中不報。而姦黨銜之次骨。乃借他事羅織下詔獄。將擬死刑。彭韶力持之。得謫廣東石城千戶所吏目。卒於官。年僅二十六。事蹟具明史本傳。金祺作智墓誌。稱所著有立齋集。藏於家。考集中初到石城詩第二首後。有其友人順德知縣吳廷舉附註。記智自改定中四句事。末有附載寄吳獻臣一書。失其姓名。論刻集及作序事。則集爲廷舉所編次刊刻。此本前有什邡縣訓導李廷樑序。稱舊版佚闕。案臺李公芳麓重梓。蓋天啓乙丑所刊也。凡奏疏一卷。雜文三卷。詩一卷。附錄一卷。智疏劾權姦。直聲動天下。然於君國之閒。纏綿篤摯。至死不忘。無一毫怨尤之意。其在獄詩有云。夢中不識身猶繫。又逐東風入紫宸。其辭朝詩有云。雲韶聲靜拜彤墀。轉覺嬋媛不自持。罪大故應誅兩觀。網疎猶得竄三危。盡披肚膽知何日。望見衣裳只此時。但願太平無一事。孤臣萬死竟何悲。與明季臺諫。務以矯激沽名者相去萬萬。故詩文多發於至性。不假修飾之功。雖閒傷撲遬。而眞氣流溢。其感人者。固在文字外矣。<br/>
</p></div></body>
</html>