<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 句曲外史集 三卷 補遺 三卷 集外詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->句曲外史集 三卷
<!--ti:-->補遺 三卷
<!--ti:-->集外詩 一卷
</h2>
<!--ed:-->浙江鮑士恭家藏本
<p>
<!--no:-->元張雨撰。雨有元品錄。已著錄。其平生詩文。嘗手錄成帙。然當時未及刊版。故零縑斷素。賞鑑家多傳其墨蹟。而集則無傳。明成化閒。姚授始購得其稾。嘉靖甲午。陳應符始釐爲三卷。校讎付刊。而以劉基所作墓誌。姚綬所作小傳附之。崇禎中。常熟毛晉。復取烏程閔元衢所錄佚詩。爲補遺三卷。附以同時酬贈之作。晉又與甥馮武。搜得雨集外詩若干首。續刻於後。仍以徐世達原序冠於簡端者。卽此本也。雨詩文豪邁灑落。體格遒上。早年及識趙孟頫。晚年猶及見倪瓚顧阿瑛楊維楨。中閒如虞集范梈袁桷黃溍諸人。皆以方外之交。深爲投契。故耳擩目染。具有典型。雖託蹟黃冠。而談藝之家。位置於文士之列。不復以異教視之。厥有由矣。<br/>
</p></body>
</html>