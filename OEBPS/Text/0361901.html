<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->金文靖集 十卷
</h2><p>
<!--no:-->明金幼孜撰。幼孜有北征錄。已著錄。幼孜在洪武建文之時。無所表見。至永樂以迄宣德。皆掌文翰機密。與楊士奇諸人相亞。其文章邊幅稍狹。不及士奇諸人之博大。而雍容雅步。頗亦肩隨。蓋其時明運方興。故廊廟賡颺。具有氣象。操觚者亦不知也。千頃堂書目。載幼孜集十卷。又外集一卷。又北征集一卷。今外集未見。朱彝尊靜志居詩話。稱其北征集。大漠窮沙。靡不身歷。時露悲壯之音。則彝尊猶及見之。今亦未見。是編爲其子昭伯所輯。詩文多應制之作。蓋卽黃虞稷所謂十卷之本。別冠以三朝恩榮錄一卷。則其敕諭誥命祭文像贊神道碑之屬。幼孜事蹟。已詳明史。核以本傳。多其子孫誇侈之詞。無關考證。今删去不載。惟以本集著錄焉。
</p><br/></div></body></html>