<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 石鼓論語問答 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->石鼓論語問答 三卷
</h2>
<!--ed:-->江蘇巡撫採進本
<p>
<!--no:-->宋戴溪撰。溪有續呂氏家塾讀詩記。已著錄。是書卷首有寶慶元年許復道序。稱淳熙丙午丁未閒。溪領石鼓書院山長。與湘中諸生。集所聞而爲此書。朱子嘗一見之。以爲近道。陳振孫書錄解題所載。與序相符。其書詮釋義理。持論醇正。而考據閒有疎舛。如解緇衣羔裘節。先加明衣親身。次加中衣。冬則次加裘。裘上加裼衣。裼衣之上加朝服。其說本於崔靈恩。不爲無據。然詩羔裘篇。孔疏謂玉藻君衣狐白裘。錦衣以裼之。又云以帛裹布。非禮也。鄭註云。冕服中衣用素。朝服中衣用布。若皮弁之下。卽以錦衣爲裼。卽是以帛裹布。故知中衣在裼衣之上。其文甚明。溪蓋未之深考。又解吉月必朝服而朝節。謂玉藻天子元端而朝日於東門之外。不必依鄭註改端爲冕。蓋稱端者。通冠冕言之。其說亦據樂記端冕而聽古樂。鄭註端爲元衣。孔疏端爲元冕。凡冕服皆其制正幅。故稱端也。然玉藻天子元端而朝日於東門之外。與下文元端而居。對舉見異。故朝日元冕。卽不得通稱元端。此鄭所以決冕之誤爲端。溪亦失考也。然訓詁義理。說經者向別兩家。各有所長。未可偏廢。溪能研究經意。闡發微言。於學者不爲無補。正不必以名物典故相繩矣。<br/>
</p></body>
</html>