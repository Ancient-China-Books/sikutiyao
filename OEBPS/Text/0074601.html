<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書留書 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書留書 六卷
</h2>
<!--ed:-->江蘇巡撫採進本
<p>
<!--no:-->明章世純撰。世純字大力。臨川人。天啓辛酉舉人。官至柳州府知府。聞流寇陷京師。悲憤而卒。明史文苑傳。附見艾南英傳中。所著總名曰留書。此其說四書者六卷。又別有內集一卷。乃所著子書。散集一卷。乃所作筆記。明史藝文志。總題曰留書。入之儒家類中。然說四書六卷之前。有天啓丁卯世純自序。後有世純自作四書留書跋。皆言詮釋四書之意。不及其他。其書分章抒論。體例類劉敞春秋意林。但敞不標經文。止標某章某章耳。解經家本有此體。入之子書。殊非其類。今割其內集散集別著錄。而說四書者入經部。存其實也。世純與艾南英羅萬藻陳際泰。號臨川四家。悉以制義名一時。而世純運思尤銳。其詁釋四書。往往於文字之外。標舉精義。發前人所未發。不規規於訓詁。而亦未嘗如講良知者。至於滉漾以自恣。揚雄所謂好深湛之思者。世純有焉。<br/>
</p></div></body>
</html>