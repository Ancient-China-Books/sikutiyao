<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->心史 七卷
</h2><p>
<!--no:-->舊本題宋鄭思肖撰。思肖有題畫詩。錦錢集。及所著雜文。併附載其父震菊山淸雋集後。已著於錄。此書至明季始出。吳縣陸坦。休寧汪駿聲。皆爲刊行。稱崇禎戊寅冬。蘇州承天寺狼山中房浚井。得一鐵函。發之。有書緘封。上題大宋孤臣鄭思肖百拜封十字。因傳於時。凡咸淳集一卷。大義集一卷。中興集二卷。皆各體詩歌。久久書一卷。雜文一卷。略敍一卷。皆記宋亡時雜事。後附自序自跋盟言及療病咒一則。文詞皆蹇澀難通。紀事亦多與史不合。如雜文卷中。於魏徵避仁宗諱作證。而李覯則不避高宗諱。又記蒲壽庚作蒲受耕。原本果思肖親書。不應錯漏至此。其載二王海上事。謂少保張世傑。奉祥興皇帝奔遁。或傳今駐軍離裏。衞王溺海。當時國史野乘。所記皆同。思肖尤不宜爲此無稽之談。此必明末好異之徒。作此以欺世。而故爲眩亂其詞者。徐乾學通鑑後編考異。以爲海鹽姚士粦所僞託。其言必有所據也。
</p><br/></div></body></html>