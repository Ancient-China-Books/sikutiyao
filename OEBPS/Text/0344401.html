<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 湖山類稾 五卷 水雲集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->湖山類稾 五卷
<!--ti:-->水雲集 一卷
</h2>
<!--ed:-->浙江巡撫採進本
<p>
<!--no:-->宋汪元量撰。元量字大有。號水雲。錢塘人。度宗時以善琴供奉掖庭。宋亡隨三宮入燕。久之爲黃冠南歸。往來匡廬彭蠡閒。元陳泰所安遺集中。尚有送錢塘琴士汪水雲詩。泰延祐二年進士。則元量亦云老壽矣。其詩多慷慨悲歌。有故宮離黍之感。於宋末諸事。皆可據以徵信。故李鶴田湖山類稾跋稱其記亡國之戚。去國之苦。閒關愁歎之狀。備見於詩。微而顯。隱而彰。哀而不怨。開元天寶之事。記於草堂。後人以詩史目之。水雲之詩。亦宋亡之詩史云云。其品題頗當。惟集中醉歌一篇。記宋亡之事。曰亂點連聲殺六更。熒熒庭燎待天明。侍臣已寫投降表。臣妾僉名謝道淸。以本朝太后。直斥其名。殊爲非體。春秋責備賢者。於元量不能無譏。然元量以一供奉琴士。不預士大夫之列。而眷懷故主。終始不渝。宋季公卿。實視之有愧。其節槩亦不可及。筆墨之閒。偶然失檢。視無禮於君者。其事固殊。是又當取其大端。恕其一眚者矣。黃虞稷千頃堂書目。載湖山類稾十三卷。水雲詞三卷。久失流傳。此本爲劉辰翁所選。祇五卷。前脫四翻。閒存評語。近時鮑廷博。因復採宋遺民錄。補入辰翁元序。合水雲集刻之。以二本參互校訂。詩多重複。今亦姑仍原本焉。<br/>
</p></div></body>
</html>