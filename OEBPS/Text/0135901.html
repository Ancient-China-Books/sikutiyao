<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十八 傳記類存目四 歷代相臣傳 一百六十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十八
<!--sf:-->傳記類存目四
</font><h2>
<!--ti:-->歷代相臣傳 一百六十八卷
</h2>
<!--ed:-->直隸總督採進本
<p>
<!--no:-->明魏顯國撰。顯國字汝忠。南昌人。隆慶丁卯擧人。是書明史藝文志著錄。卷數與此本相合。大抵全鈔史傳原文。無所襃貶。亦無所考正。所敘歷代相臣職名。如南朝制一條。以梁初罷相國置丞相。罷丞相置司徒。後又置相國。位列丞相上。不知置相國列丞相上。乃陳制。非梁制。又謂唐魏徵以祕書監參預朝政。始有參議得失參知政事之名。不知其時先以吏部尚書杜淹參議朝政。故有是名。又謂開元以後宰相。爲鹽鐵轉運延資庫使。名尤不正。不知其時以宰相兼攝是官。非以是官爲宰相。況其時太微宮使太淸宮使。多以宰相兼之。不僅延資庫使也。又以李光弼列於宰相。不知光弼爲河中節度。惟加平章。不治政事。乃唐之使相。唐末節度加侍中中書令三公三師者甚多。皆使相。非宰相。載於史志者甚詳。元之參議中書省事。乃六曹管轄。官止四品。亦非宰相。故元史宰相表。不列是官。又元制三公非相職。故別立三公三師表。今俱列於宰相。舛譌旣甚。挂漏尤多。至於各史宰相列傳。或採或置。茫無義例。更未免疎脫矣。<br/>
</p></div></body>
</html>