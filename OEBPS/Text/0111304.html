<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->史部六
<!--sf:-->別史類存目
</font><h2>
<!--ti:-->季漢書 五十六卷
</h2><p>
<!--no:-->明謝陛撰。陛字少連。歙縣人。其書遵朱子綱目義例。尊漢昭烈爲正統。自獻帝迄少帝。爲本紀三卷。附以諸臣爲內傳。吳魏之君。則別爲世家。而以其臣爲外傳。復以董卓袁紹袁術公孫瓚公孫度。及呂布張邈陶謙諸人爲載記。凡更事數姓。與依附董袁諸人者。則爲雜傳。又別作兵戎始末。人物生歿二表。以括一書之經緯。卷首冠正論五條。答問二十二條。凡例四十四條。以揭一書之宗旨。中閒義例旣繁。創立名目。往往失當。如晉之劉石苻姚。擅號稱尊。各有雄長。自當列之載記。董袁之屬。旣非其倫。五季更五姓十主。爲之臣者。不能定以時代。自當編爲雜傳。董袁之賓客僚屬。亦殊是例。陛乃沿襲舊名。實不免於貌同心異。又西京之祚。迄於建安。續漢之基。開於章武。雖緒延一綫。實事判兩朝。陛刀於帝紀中兼及山陽。其後漢書晉書已有專傳者。陛亦概取而附入之。尤爲騈拇枝指。傷於繁複。薛岡天爵堂筆餘稱其改蜀爲季漢。爲今人作事。偶勝古人。然陳壽季漢輔臣贊已在其前。未爲創例。沈德符敝帚軒剩語稱世之議陛者。講吳中吳尚儉已曾爲此書。不知元時郝經。宋時蕭常。俱先編葺。（案宋史藝文志。又有李杞改修三國志六十七卷。不止蕭常。此未詳考。）不特謝書非出創見。卽吳之舊本。亦徒自苦。其言誠當矣。
</p><br/></div></body></html>