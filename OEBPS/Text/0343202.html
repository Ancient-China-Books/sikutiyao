<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 汶陽端平詩雋 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->汶陽端平詩雋 四卷
</h2>
<!--ed:-->浙江汪士恭家藏本
<p>
<!--no:-->宋周弼撰。弼字伯弜。汶陽人。所選三體唐詩。黃虞禝千頃堂書目載之。乃稱爲新建人。洪武閒以明經官訓導。考是編前有寶祐丁巳荷澤李龏序。稱與弼同庾生。同寓里。相與論詩三十餘年。嘗手刊端平集十二卷行於世。又稱弼十七八時。卽博聞強記。侍乃翁晉仙。已好吟詠。長而四十年閒宦遊吳楚江漢。又稱弼名振江湖。人皆爭先求市。但卷帙中有晚學未能曉者。多恐有不行之弊。茲摘其坦然者。兼集外所得者二百餘首。目曰端平詩雋。俾續芸陳君書塾。入梓流行。而末有伯弜平生心不下人。今隔九原。閱予此選。必不以予爲謬云云。然則寶祐丁巳以前。弼卒久矣。安得明初爲學官。且與龏同里。亦不得爲新建人。虞稷所云誤也。此本有臨安府棚北大街陳解元書籍鋪印行字。蓋猶自宋本錄出。其詩風格未高。不出宋末江湖一派。而時時出入晚唐。尚無當時麤獷之習。一邱一壑。亦頗有小小佳致也。<br/>
</p></body>
</html>