<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 實賓錄 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->實賓錄 十四卷
</h2>
<!--ed:-->永樂大典本
<p>
<!--no:-->宋馬永易撰。永易字明叟。揚州人。徽宗時嘗官池州石埭尉。其事蹟無可考見。惟文獻通考。宋史藝文志。載所著有唐職林。元和朋黨錄。壽春雜志諸書。蓋亦博洽之士也。是書見於晁公武讀書志者。稱異號錄二十卷。而陳振孫書錄解題。作實賓錄。謂永易所撰。蜀人句龍材校正。文彪增廣。凡本書三十卷。後集三十卷。宋史藝文志。又分實賓錄異號錄各三十卷。皆題永易所撰。諸家紀載。頗舛錯不合。今以其說互相參證。疑陳氏所稱本書。乃永易原撰本名異號錄。陳氏所稱後集。卽文彪所續。始取名爲實賓之義。併本書亦改題今名。宋志蓋誤分爲兩書。而晁公武所見。則爲未以增廣之本。故尚題爲異號錄也。自元以來。其書久佚。陶宗儀收入說郛者。僅廖廖數條。近浙江所進范氏天一閣藏本。亦卽從說郛鈔出。一字不殊。今從永樂大典蒐輯。共得六百餘條。皆說郛之所未載。惟原帙湮。其體例已無可考。卽永易原本。與文彪所增。亦錯雜不可復辨。僅裒輯編綴。芟除重複。訂正舛譌。各以類相從。釐爲一十四卷。仍從書錄解題。統標曰實賓錄。以存宋時傳本之舊。其書皆取古殊名號。以廣見聞。領異標新。頗資採掇。至於搜羅旣廣。偶涉舛譌。如沈傳師推爲顏子。乃比擬之空言。劉長卿之五言長城。乃品題之泛論。皆非標目。不應闌入其閒。又如吉茂言侍中執虎子。語本詼諧。白居易賦新豐折臂翁。詞由徵實。凡此之類尤與稱謂無關。一概濫收。殊失別擇。是則嗜異貪多。爲千古著書之通病。不獨永易爲然。固不以累其全書矣。<br/>
</p></body>
</html>