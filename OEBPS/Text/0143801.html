<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 南唐書 十八卷 音釋 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->南唐書 十八卷
<!--ti:-->音釋 一卷
</h2>
<!--ed:-->內府藏本
<p>
<!--no:-->宋陸游撰。游有入蜀記。已著錄。宋初撰錄南唐事者凡六家。大抵簡略。其後撰南唐書者三家。胡恢馬令及游也。恢書傳本甚稀。王士禎池北偶談。記明御史李應昇之叔有之。今末之見。惟馬令書與游書盛傳。而游書尤簡核有法。元天歷初。金陵戚光爲之音釋。而博士程塾等校刊之。趙世延爲序。錢曾讀書敏求記稱舊本遵史漢體。首行書某紀某傳卷第幾。而注南唐書於下。王士禎古夫于亭雜錄。又稱其門人大名成文昭寄以宋槧本。凡十五卷。與今刻十八卷。編次小異。今其本均不可見。所行者惟毛晉汲古閣本。刻附渭南集後者。已改其體例。析其卷數矣。南唐元宗於周顯德五年。卽去帝號。稱江南國主。胡恢從晉書之例。題曰載記。不爲無理。游乃於烈祖元宗後主。皆稱本紀。且於烈祖論中。引蘇頌之言。以史記秦莊襄王項羽本紀爲例。深斥胡恢之非。考劉知幾史通本紀篇。嘗謂姬自后稷至於西伯。嬴自伯翳至於莊襄。爵乃諸侯。而名隸本紀。又稱項羽僭盜而死。未得成君。假使羽竊帝名。正可抑同羣盜。況其名曰西楚。號止霸王。諸侯而稱本紀。循名責實。再三乖謬。則司馬遷之失。前人巳深排之。游乃引以藉口。謬矣。得非以南渡偏安。事勢相近。有所左袒於其閒乎。他如后妃諸王傳。置之羣臣之後。雜藝方士傳。列於忠義之前。揆以體例。亦爲未允。讀其書者。取其敍述之簡潔可也。<br/>
</p></div></body>
</html>