<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 子思子 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->子思子 一卷
</h2>
<!--ed:-->安徽巡撫採進本
<p>
<!--no:-->宋汪晫編。考晁公武讀書志。載有子思子七卷。晫蓋亦未見其本。故別作是書凡九篇。內篇天命第一。鳶魚第二。誠明第三。外篇無憂第四。胡母豹第五。喪服第六。魯繆公第七。任賢第八。過齊第九。其割裂中庸。別列名目。與曾子載孝經大學同。又晫輯曾子。用朱子改本大學。至孔叢子一書。朱子反覆辨其僞。而晫採之獨多。已失鑒別。又往往竄亂原文。如孔叢子子上雜所習請於子思。註曰。雜者諸子百家。故下文子思答曰。雜說不存焉。此書引之。改曰。子上請所習於子思。則與子思答義全不相貫。孔叢子仲尼曰由乎心。心之精神是謂聖。推教究理不以疑。此書引之。聖字下多一區字。疑字上多一物字。又孔叢子云。伋於進瞻亟聞夫子之教。此書引之。進瞻作進善。輕改舊文。均失先儒詳愼之道。且與曾子所引。均不著其出典。亦非輯錄古書之體。較薛據孔集語。蓋瞠乎後矣。特以書中所錄。雖眞贗互見。然多先賢之格言。故雖編次踳駁。至今不得而廢焉。<br/>
</p></div></body>
</html>