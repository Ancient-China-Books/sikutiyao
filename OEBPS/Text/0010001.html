<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->陝西巡撫採進本

<div id="text"><font size="-1">
<!--fi:-->經部六
<!--sf:-->易類六
</font><h2>
<!--ti:-->易說 六卷
</h2><p>
<!--no:-->國朝惠士奇撰。士奇字仲儒。吳縣人。康熙已丑進士。官至翰林院侍讀。是書雜釋卦爻。專宗漢學。以象爲主。然有意矯王弼以來空言說經之弊。故徴引極博。而不免稍失之雜。如釋訟卦。引荀爽說訟之言凶也。則以丹朱之嚚訟爲嚚凶。釋弟子輿尸。引左傅彘子尸之。以尸爲軍中元帥。釋觀國之光。引聘禮請觀。及左傳季札觀樂韓宣子觀書以證觀國。皆失之拘。釋繫于苞桑。以桑字爲喪亡之喪。而無所考據。釋先張之弧後說之弧。以下弧字改爲壺。引昬禮壺尊太元壺婦爲證。皆愛博嗜奇。不能自割。至編端論乾象傳大明終始。引莊子在宥篇我爲女遂於大明之上矣。至彼至陽之原也。爲女入於窈冥之門矣。至彼至陰之原也。謂莊周精於易。故善道陰陽。先儒說易者皆不及。尤未免失之不經。然士奇博極羣書。學有根柢。其精研之處。實不可磨。非暖暖姝姝守一先生之言者所可彷彿。一二微瑕。固不足累其大體也。
</p><br/></div></body></html>