<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋經傳闕疑 四十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋經傳闕疑 四十五卷
</h2>
<!--ed:-->浙江鮑士恭家藏本
<p>
<!--no:-->元鄭玉撰。玉事蹟詳元史忠義傳。其體例以經爲綱。以傳爲目。叙事則專主左氏。而附以公穀。立論則先以公穀。而參以歷代諸儒之說。經有殘闕。則考諸傳以補其遺。傳有舛誤。則稽於經以證其謬。大抵平心靜氣。得聖人之意者爲多。所著師山集中。有屬王季溫刊春秋闕疑書。至被執就死之時。惟惓惓以此書爲念。蓋其平生精力所注也。其序謂常事則直書。而義自見。大事須變文。而義始明。蓋春秋有魯史之舊文。有聖人之特筆。不可字求其義。如酷吏之刑書。亦不可謂全無其義。如史官之實錄。又曰。聖人之經。辭簡義奧。固非淺見臆說。所能窺測。所以歲月既久。殘闕滋多。又豈懸空想像。所能補綴。與其通所不可通。以取譏於當世。孰若闕其所當闕。以俟知於後人。其論皆洞達光明。深得解經之要。故開卷周正夏正一事。雖其理易明。而意有所疑。卽闕而不講。愼之至也。昔程端學作春秋本義等三書。至正中官爲刊行。而日久論定。人終重玉此書。豈非以玉之著書。主於明經以立教。端學之著書。主於詆傳以邀名。用心之公私。迥不同哉。玉字子美。歙縣人。元末除翰林待制。以疾辭。明兵入徽州。守將迫之降。玉不屈死。與宋呂大圭。及同時李廉。均可謂能明大義。不愧於治春秋矣。明郎瑛七修類稿。乃謂玉旣不受元爵。自當仕明。謂之當生而不生。其說殊謬。伯夷叔齊。豈嘗受殷爵哉。瑛所云云。所謂小人好議論。不樂成人之美者也。<br/>
</p></div></body>
</html>