<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->經部五
<!--sf:-->易類五
</font><h2>
<!--ti:-->易象鉤解 四卷
</h2><p>
<!--no:-->明陳士元撰。士元字心叔。應城人。嘉靖甲辰進士。官至灤州知州。是編專闡經文取象之義。前有士元自序。稱朱晦庵張南軒善談易者。皆謂互體五行納甲飛伏之類。倶不可廢。蓋文周彖爻。雖非後世緯數。瑣碎而道。則無不冒焉。傳注者惟以虚元之旨例之。有遺論矣。其履卦注又曰。京房之學。授受有自。今之學士大夫。擯斥不取。使聖人不因卜筮而作易。惟欲立言垂訓。則畫卦揲蓍何爲哉。朱子曰。易之取象。固必有所自來。而其爲說。必已具於太卜之官。今不可復考。亦不可謂象爲假設。然能京氏之學。安知非太卜所藏者耶云云。案太卜之法。雖不可考。然左傳所載變爻互體諸占。猶可以見其崖略。漢易自田何以下。無異說。孟喜六日七分之學。云出田王孫。而田王孫之徒以爲非。焦贛直日用事之例。云出孟喜。而孟喜之徒又以爲非。劉向校書。亦云惟京氏爲異黨。漢書儒林傳源委秩然。可以覆案。京氏書雖多散佚。而易傳三卷猶存。其占法亦大概可考。與左傳所載迥殊。士元以京氏易當太卜所藏。殊爲無據。且京氏之法。絶不主象。引以爲明象之證。亦失其眞。然其謂易以卜筮爲用。卜筮以象爲宗。則深有合於作易之本旨。故其論雖或穿鑿。而犂然有當者爲多。要勝於虚談名理。荒蔑古義者矣。是書毎卷標目之下。皆題歸雲別集。卷數自五十八至六十一。蓋當時編入全集。如李石方舟集收易互體之例。其序又稱往爲彙解二卷。括其大凡。考明史藝文志。載士元易象鉤解四卷。易象彙解二卷。則彙解亦發明象學者。今以未見其書。故不著錄焉。
</p><br/></div></body></html>