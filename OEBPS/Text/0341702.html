<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 彝齋文編 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->彝齋文編 四卷
</h2>
<!--ed:-->永樂大典本
<p>
<!--no:-->宋趙孟堅撰。孟堅字子固。自號彝齋。太祖十一世孫。其先以安定郡王從高宗南渡。家於嘉禾之廣陳鎭。而孟堅自作告墓文中。又作廣成。蓋俗語相沿。初無定字。至元嘉禾志。載廣陳鎭在海鹽縣東北九十里。則孟堅當爲海鹽人。其或作嘉興者誤也。孟堅以宗室子登寶慶三年進士。好學工書。喜藏名蹟。時人比之米芾。至今遺墨流傳。人人能知其姓字。惟其生平本末。則諸書所紀。往往不同。如周密齊東野語。謂其終提轄左帑。身後有嚴陵之命。是孟堅歿於宋世。而姚桐壽樂郊私語謂孟堅入元。不樂仕進。隱居避客。從弟孟頫來訪。坐定問弁山笠澤佳否。孟頫云佳。孟堅曰。弟奈山澤佳何。旣退。使人濯其坐具云云。則又似元初尚存者。二說錯互殊甚。今案孟堅甲辰歲朝把筆詩。有四十五番見除夕之句。以干支逆數之。當生於慶元己未。距宋亡時凡七十八年。孟頫仕元倘在其後。孟堅必不能及見。又考朱存理鐵網珊瑚。戴孟堅梅竹譜卷。有咸淳丁卯葉隆禮跋。稱子固晚年工梅竹。步驟逃禪。予自江右歸。將與之是正。而子固死矣。跋出隆禮手蹟。其言可信。是孟堅之卒於丁卯以前。更爲確鑿。亦足證桐壽之說爲誕妄矣。至其歷官次第。我書不載。而見於詩文自述者。如爲湖州掾入轉運司幕。知諸暨縣。以御史言罷歸。皆歷歷可考。獨不言其嘗爲朝官。宋詩紀事。乃謂其景定初遷翰林學士。又不知何所據也。其集宋史藝文志不著錄。惟見於明祕閣書目者四册。世久失傳。今從永樂大典。摭拾補綴。釐爲四卷。大都淸遠絕俗。類其爲人。剩璧零珪。風流未泯。亦足與書畫竝傳不朽云。<br/>
</p></body>
</html>