<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 李太白集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->李太白集 三十卷
</h2>
<!--ed:-->安徽巡撫採進本
<p>
<!--no:-->唐李白撰。舊唐書白傳。稱山東人。新唐書則作隴西成紀人。考杜甫作崔端薛復莚醉歌。有近來海內爲長句汝與山東李白好句。楊愼丹鉛錄。據魏顥李翰林集序。有世號爲李東山之文。謂杜集傳寫。誤倒其字。似乎有理。然元稹作杜甫墓誌。亦稱與山東人李白。其文鑿然如倒之作東山人。則語不成文。又不得以魏序爲解。檢白集寄東魯二子詩。有我家寄東魯句。顥序亦稱合於魯一婦人。生子曰頗黎。蓋居山東頗久。故人亦以是稱之。實則非其本籍。劉昫等誤也。至於隴西成紀。乃唐時李氏以郡望通稱。故劉知幾史通因習篇。自註曰近代史爲王氏傳。云瑯琊臨沂人。爲李氏傳。云隴西成紀人。非惟王李二族。久離本郡。亦自當時無此郡縣。皆是魏晉以前舊名。今勘驗唐書地理志。果如所說。則宋祁等因襲舊文。亦不足據。惟李陽冰序稱涼武昭王暠之後。謫居條支。神龍之始。逃歸於蜀。復指李樹而生伯陽。驚姜之夕。長庚入夢。顥序稱白本隴西。乃因家於緜。身旣生蜀云云。則白爲蜀人。具有確證。二史所書。皆非其實也。陽冰序不言卷數。新唐書藝文志。則曰草堂集二十卷。李陽冰編。案宋敏求後序曰。唐李陽冰序李白草堂集十卷。咸平中樂史別得白歌詩十卷。合爲李翰林集二十卷。史又云雜著爲別集十卷。然則草堂集原本十卷。唐志以陽冰所編爲二十卷者。殊失之不考。今草堂集不傳。樂史所編亦罕見。此本乃宋敏求得王溥及唐魏顥本。又裒集唐類詩諸編。洎石刻所傳。編爲一集。曾鞏又考其先後而次第之。爲三十卷。首卷惟載諸序碑記。二卷以下。乃爲歌詩。爲二十三卷。雜著六卷。流傳頗少。國朝康熙中。吳縣繆曰芑。始重刊之。後有曰芑跋云。得臨川晏氏宋本。重加校正。較坊刻頗爲近古。然陳氏書錄解題。晁氏讀書志。竝題李翰林集。而此乃云太白全集。未審爲宋本所改。曰芑所改。是則稍稍可疑耳。據王琦註本。是刻尚有考異一卷。而坊閒印本皆削去曰芑序目。以贗宋本。遂併考異而削之。以其文已全載王琦本中。今亦不更補錄焉。<br/>
</p></div></body>
</html>