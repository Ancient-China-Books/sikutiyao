<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山東巡撫採進本

<div id="text"><font size="-1">
<!--fi:-->子部十二
<!--sf:-->農家類存目
</font><h2>
<!--ti:-->別本農政全書 四十六卷
</h2><p>
<!--no:-->明徐光啓撰。陳子龍删補。子龍有詩問略。已著錄。初光啓作農政全書。凡六十卷。光啓沒後。子龍得本於其孫爾爵。與張國維方岳貢共刊之。既而病其稍宂。乃重定此本。子龍所作凡例有曰。文定所集。雜採衆家。兼出獨見。有得卽書。非有條貫。故有略而未詳者。有重複而未及删定者。中丞公屬子龍以潤飾之。友人謝廷正張密。皆博雅多識。使任旁搜覆校之役。而子龍總其大端。大約删者十之三。增者十之二。其評點俱仍舊觀。恐有深意。不敢臆易云云。所謂文定者。光啓之諡。所謂中丞公者。卽國維也。今原書有刊版。而此本乃出傳鈔。併其評點失之。核其體例。較原書頗爲淸整。然農圃之事。本爲瑣屑。不必遽厭其詳。而所資在於實用。亦不必以考核典故爲優劣。故今仍錄原書。而此本則附存其目焉。
</p><br/></div></body></html>