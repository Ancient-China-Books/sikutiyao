<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->硯箋 四卷
</h2><p>
<!--no:-->宋高似孫撰。似孫有剡錄。已著錄。是書成於嘉定癸未。前有自序。序末數語。隱澀殆不可解。與所作蟹略序。體格彷彿相似。陳振孫稱似孫之文。好以怪僻爲奇。殆指此類歟。其書第一卷爲端硯。分子目十九。卷中硯圖一類。列四十二式。註曰歙石亦如之。然圖已不具。意傳寫佚之也。第二卷爲歙硯。分子目二十。第三卷爲諸品硯。凡六十五種。第四卷則前人詩文。其詩文明題曰端硯歙硯者。已附入前二卷內。是卷所載。皆不標名品。故別附之諸品後耳。宋志所錄硯譜。今存者尚有四五家。大抵詳於材產質性。而罕及其典故。似孫此書獨晚出。得備採諸家之說。又其學本淹博。能㲤徵羣籍以爲之佐證。故叙述頗有可觀。中閒稍有滲漏者。如李後主靑石硯爲陶穀所碎一條。乃出無名氏硯譜中。爲曾慥類說所引。今其原書收入左圭百川學海。尚可檢核。似孫竟以爲出自類說。未免失於根據。然其大致馴雅。終與龐雜者不同。如端州線石爲諸品所不載。據王安石詩增入。亦殊賅洽。錢曾讀書敏求記。亦稱唐人言吳融八韻賦古今無敵。惜乎亡來已久。此存得古瓦研賦一篇。巋然魯靈光也。則亦頗資考據矣。
</p><br/></div></body></html>