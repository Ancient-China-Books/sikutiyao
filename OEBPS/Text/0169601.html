<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 唐會要 一百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->唐會要 一百卷
</h2>
<!--ed:-->浙江汪啓淑家藏本
<p>
<!--no:-->宋王溥撰。溥字齊物。幷州祁人。漢乾祐中登進士第一。周廣順初。拜端明殿學士。恭帝嗣位。官右僕射。入宋仍故官。進司空同平章事。監修國史。加太子太師。封祁國公。卒諡康定。事蹟具宋史本傳。初。唐蘇冕嘗次高祖至德宗九朝之事。爲會要四十卷。宣宗大中七年。又詔楊紹復等。次德宗以來事。爲續會要四十卷。以崔鉉監修。段公路北戶錄。所稱會要卽冕等之書也。惟宣宗以後。記載尚闕。溥因復採宣宗至唐末事續之。爲新編唐會要一百卷。建隆二年正月奏御。詔藏史館。書凡分目五百十有四。於唐代沿革損益之制。極其詳核。官號內有識量忠諫擧賢委任崇奬諸條。亦頗載事蹟。其細瑣典故。不能概以定目者。則別爲雜錄。附於各條之後。又閒載蘇冕駁議。義例該備。有裨考證。今僅傳鈔本。脫誤頗多。八卷題曰郊儀。而所載乃南唐事。九卷題曰雜郊儀。而所載乃唐初奏疏。皆與目錄不相應。七卷十卷。亦多錯入他文。蓋原書殘闕。而後人妄摭竄入。以盈卷帙。又一別本。所闕四卷亦同。而有補亡四卷。採摭諸書所載唐事。依原目編類。雖未必合溥之舊本。而宏綱細目。約略粗具。猶可以見其大凡。今據以錄入。仍各註補字於標目之下。以示區別焉。<br/>
</p></div></body>
</html>