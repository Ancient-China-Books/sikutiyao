<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 來齋金石考 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->來齋金石考 三卷
</h2>
<!--ed:-->福建巡撫採進本
<p>
<!--no:-->國朝林侗撰。侗字同人。侯官人。侗喜錄金石之文。嘗游長安。求得漢甘泉宮瓦於淳化山中。又攜拓工。歷唐昭陵陪葬地。得英公李勣以下十有六碑。當時其稱好事。是編乃總錄古今碑刻。凡夏商周六。秦漢十九。魏一。吳一。晉五。梁一。後魏三。北齊一。後周二。隋八。唐一百七十三。皆據自見者書之。中閒辨證。大抵取之顧炎武金石文字記。而頗以己意爲折衷。多所考據。又錄唐諸帝御書碑十四種。獨斥武后不與。亦深合排抑僭僞之義。惟首列夏禹岣嶁碑。載其友劉鼇石說。謂當在祝融峯頂。未免失之好奇。又於各碑後載入賦詠詩篇。亦非歐趙以來題跋之體。特其搜羅廣博。鑒別尚頗詳審。故考金石者亦有取焉。<br/>
</p></body>
</html>