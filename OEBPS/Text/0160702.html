<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->直隸總督採進本

<div id="text"><font size="-1">
<!--fi:-->史部三十一
<!--sf:-->地理類存目四
</font><h2>
<!--ti:-->秦邊紀略 四卷
</h2><p>
<!--no:-->不著撰人名氏。書中首卷河州條註。內有西夷部落三十有奇。康熙十四年圍衞城一月。康熙二十二年。又犯衞地之語。又四卷近疆西夷傳內。載康熙二十四年祝囊。同科爾坤十八部。由古北口入覲事。則此書爲康熙閒人所作。首載河州及西寧莊浪涼州甘州肅州靖遠寧夏延綏等衞。形勢要害。次載西寧等衞南北邊堡。次載西寧等衞近疆及河套。次載外疆近疆西夷傳。河套部落。蒙古四十八部落考略。西域土地人物略。其論邊鄙疆域。及防守攻剿情形。一一詳悉。蓋國家初定西陲。中閒遘王輔臣之叛。與滇黔相煽。方用兵於內地。故近邊諸部。往往窺竊。後乃以次削平。馴爲臣僕。此書所述。皆是時之形勢。方今聖武遠揚。天山南北。二萬餘里。皆置郡開屯。歸我疆宇。昔之所謂險要者。今皆在戶闥之閒。昔之所謂彊梁者。今皆隸賦役之籍。此書所述。皆無所用之。然在當時。則可謂留心邊政者矣。至北邊四十八部。源委弗詳。且非秦地。其西域道里。以驛程考之。亦皆在茫昧之閒。蓋一時得之傳聞。附錄卷末。均不足爲典要。存而不論。可矣。
</p><br/></div></body></html>