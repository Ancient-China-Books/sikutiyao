<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山西巡撫採進本

<div id="text"><font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->駁五經異義 一卷
<!--ti:-->補遺 一卷
</h2><p>
<!--no:-->漢鄭元所駁許愼五經異義之文也。考後漢書許愼傳。稱愼以五經傳說。臧否不同。於是撰爲五經異義傳於世。鄭元傳。載元所著百餘萬言。亦有駁許愼五經異義之名。隋書經籍志。有五經異義十卷。後漢太尉祭酒許愼撰。而不及鄭元之駁議。舊唐書經籍志。五經異義十卷。許愼撰。鄭元駁。新唐書藝文志竝同。蓋鄭氏所駁之文。卽附見於許氏原本之內。非別爲一書。故史志所載。亦互有詳略。至宋史藝文志。遂無此書之名。則自唐以來。失傳久矣。學者所見異義。僅出於初學記通典太平御覽諸書所引。而鄭氏駁義。則自三禮正義而外。所存亦復寥寥。此本從諸書採綴而成。或題宋王應麟編。然無確據。其閒有單詞隻句。駁存而義闕者。原本錯雜相參。頗失條理。今詳加釐正。以義駁兩全者。彙列於前。其僅存駁義者。則附錄以備參考。又近時朱彝尊經義考內。亦嘗旁引鄭駁數條。而長洲惠氏所輯。則蒐羅益爲廣備。往往多此本所未及。今以二家所採。參互考證。除其重複。定著五十七條。別爲補遺一卷。附之於後。其閒有異義而鄭無駁者。則鄭與許同者也。兩漢經學。號爲極盛。若許若鄭。尤皆一代通儒。大敵相當。輸攻墨守。非後來一知半解。所可望其津涯。此編雖散佚之餘。十不存一。而引經據古。猶見典型。殘章斷簡。固遠勝於後儒之累牘連篇矣。
</p><br/></div></body></html>