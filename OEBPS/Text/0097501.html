<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 史記索隱 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->史記索隱 三十卷
</h2>
<!--ed:-->江蘇巡撫採進本
<p>
<!--no:-->唐司馬貞撰。貞河內人。開元中官朝散大夫。宏文館學士。貞初受史記於崇文館學士張嘉。會病褚少孫補司馬遷書。多傷踳駁。又裴駰集解。舊有音義。年遠散佚。諸家音義延篤音隱鄒誕生柳顧言等書亦失傳。而劉伯莊許子儒等。又多疎漏。乃因裴駰集解。撰爲此書。首注駰序一篇。載其全文。其注司馬遷書。則如陸德明經典釋文之例。惟標所注之字。蓋經傳別行之古法。凡二十八卷。末二卷爲述贊一百三十篇。及補史記條例。欲降秦本紀項羽本紀爲系家。而呂后孝惠各爲本紀。補曹許邾吳芮吳濞淮南系家。而降陳涉於列傳。蕭何曹參張良周勃五宗三王各爲一傳。而附國僑羊舌肸於管晏。附尹喜莊周於老子。附韓非於商鞅。附魯仲連於田單。附宋玉於屈原。附鄒陽枚乘於賈生。又謂司馬相如汲鄭傳。不宜在西南夷後。大宛傳不合在游俠酷吏之閒。欲更其次第。其言皆有條理。至謂司馬遷述贊不安而別爲之。則未喩言外之旨。終以三皇本紀。自爲之註。亦未合闕疑傳信之意也。此書本於史記之外別行。及明代刊刻監本。合裴駰張守節及此書。散入句下。恣意删削。如高祖本紀母媼母温之辨。有關考證者。乃以其有異舊說。除去不載。又如燕世家啓攻益事。貞註曰經傳無聞。未知其由。雖失於考據竹書。<span class="jiazhu">案今本竹書。不載此事。此據晉書束晳傅所引</span>。亦當存其原文。乃以爲宂句亦删汰之。此類不一。漏略殊甚。然至今沿爲定本。與成矩所刊朱子周易本義。人人明知其非。而積重不可復返。此單行之本。爲北宋祕省刊板。毛晉得而重刻者。錄而存之。猶可以見司馬氏之舊。而正明人之疎舛焉。<br/>
</p></div></body>
</html>