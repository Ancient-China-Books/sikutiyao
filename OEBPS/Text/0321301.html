<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 丹淵集 四十卷 拾遺 二卷 年譜 一卷 附錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->丹淵集 四十卷
<!--ti:-->拾遺 二卷
<!--ti:-->年譜 一卷
<!--ti:-->附錄 二卷
</h2>
<!--ed:-->浙江鮑士恭家藏本
<p>
<!--no:-->宋文同撰。同字與可。梓潼人。漢文翁之後。故人以石室先生稱之。皇祐元年進士。解褐爲邛州軍事判官。後歷知陵州洋州。改湖州。未上而卒。今畫家稱文湖州。從其終而言之也。同事蹟具宋史文苑傳。遺文五十卷。其曾孫鷟編爲四十卷。慶元中曲沃家誠之守邛州。以同嘗三仕於邛。多遺蹟。因取其集。重加釐正。而卷帙則仍其舊。所增拾遺二卷。及卷首年譜。卷末附錄。司馬光蘇軾等往來詩文。則誠之所輯也。同未第時。卽以文章受知文彥博。其詩如美人却扇坐。羞落庭下花諸篇。亦盛爲蘇軾所推。特以墨竹流傳。遂爲畫掩。故世人不甚稱之。然馳驟於黃陳晁張之閒。未嘗不頡頏上下也。集中稱蘇軾爲胡侯。或曰蘇子平。見誠之跋中。蓋其家避忌蜀黨而改之。今亦姑仍其舊云。<br/>
</p></div></body>
</html>