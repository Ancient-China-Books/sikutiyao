<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 政經 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->政經 一卷
</h2>
<!--ed:-->安徽巡撫採進本
<p>
<!--no:-->宋眞德秀撰。採典籍中論政之言列於前。而以行政之蹟列於後。題曰傳以別之。末附當時近事六條謂之附錄。其後載德秀帥長沙咨呈。又知泉州軍事時勸諭文。帥長沙時勸民閒置義倉文。帥福州曉諭文諸篇。蓋後人所益。如心經之引讀書記耳。德秀雖自命大儒。斷不敢以己之條教。題曰經也。案宋史道學傳。德秀任湖南安撫使知潭州。以廉仁公勤四字勵僚屬。復立惠民倉。置社倉。其知福州。戒所部無濫刑橫斂。無徇私黷貨。蓋德秀立朝日淺。其政績多在居外任時。故留心民瘼。著爲此編。其門人王萬序。謂先生再守溫陵。日著政經。考德秀再守泉州。在理宗紹定五年。蓋晚年之作。邁又言趙時棣爲法曹。朝夕相與。遂得此經。實在四方門人之先。而四方門人。亦未必盡見之。書錄解題。載心經而不及此書。豈心經行世早。而此書晚出歟。抑或德秀名重。好事者依託之也。眞僞旣不可詰。而其言能不悖於儒者。故姑與心經竝存焉。<br/>
</p></div></body>
</html>