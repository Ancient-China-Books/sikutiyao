<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十六 總集類存目三 詩歸 五十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->詩歸 五十一卷
</h2>
<!--ed:-->內府藏本
<p>
<!--no:-->明鍾惺譚元春同編。惺有詩經圖史合考。元春有嶽歸堂詩集。均已著錄。是書凡古詩十五卷。唐詩三十六卷。大旨以纖詭幽渺爲宗。點逗一二新雋字句。矜爲玄妙。又力排選詩惜羣之說。而連篇之詩。隨意割裂。古來詩法。於是盡亡。至於古詩字句。多隨意竄改。顧炎武日知錄曰。近日盛行詩歸一書。尤爲妄誕。魏文帝短歌行。長吟永歎。思我聖考。聖考謂其父武帝也。改爲聖老。評之曰聖老字奇。舊唐書載李泌對肅宗言天后有四子。長曰太子宏。天后方圖稱制。乃鴆殺之。以雍王賢爲太子。賢自知不免。與二弟日侍父母之側。不敢明言。乃作黃臺瓜詞。使樂工歌之。其詞曰。種瓜黃臺下。瓜熟子離離。一摘使瓜好。再摘使瓜稀。三摘猶尚可。四摘抱蔓歸。其言四摘者。以況四子也。以爲非四所能盡。改爲摘絕。（案高棅唐詩品彙載此詩。已作摘絕。則非惺之所改。然惺因仍誤本。是亦其失。故仍存炎武之說）此皆不考古而肆意之說。豈非小人而無忌憚者哉。朱彝尊詩話。謂是書乃其郷人託名。今觀二人所作。其門徑不過如是。殆彝尊曲爲之詞也。<br/>
</p></body>
</html>