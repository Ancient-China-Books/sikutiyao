<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 易裨傅 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->易裨傅 二卷
</h2>
<!--ed:-->兩江總督採進本
<p>
<!--no:-->宋林至撰。至字德久。松江人。書錄解題作檇李人。未詳孰是。淳熙中登進士第。官至祕書省正字。朱子集中有答林德久書。卽其人也。是書宋史藝文志作一卷。文獻通考。於二卷之外。又有外篇一卷。此本爲元至正閒陳泰所刊。總爲二卷。蓋泰所併也。凡三篇。一曰法象。一曰極數。一曰觀變。自序稱法象本之太極。極數本之天地數。觀變本之卦揲。十有八變。皆據易大傳之文。凡論太極者。惑於四象之說。而失卦畫之本。論天地之數者。惑於圖書之文。而失參兩之宗。論揲蓍者。惑於挂扐之閒。而失陰陽之變。各釐而正之。其外篇則論反對相生世應互體納甲卦變動爻卦氣八事。自序稱謂其非易之道則不可。謂易盡在於是則非。今觀其書。雖未免有主持稍過之處。而所論多中說易之弊。其謂易道變化不窮。得其一端。皆足以爲說。尤至論也。<br/>
</p></div></body>
</html>