<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 因園集 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->因園集 十三卷
</h2>
<!--ed:-->編修周永年家藏本
<p>
<!--no:-->國朝趙執信撰。執信字伸符。號秋谷。晚號飴山老人。益都人。雍正中分益都置博山縣。今爲博山人。康熙己未進士。官至左春坊左贊善。其詩集流傳頗夥。諸本往往不同。此本曾經落水。紙墨渝敝。末有乾隆辛酉執信門人丁際隆跋。稱是秋重謁秋谷先生於因園。時先生病目彌甚。不作詩者六年矣。從仲君羹梅。得先生手定詩稾。分十三集。錄副未及校。而羹梅遂索原本以去。歲寒無事。乃校一過。曩見手書濟南竹枝。及宿法慶寺二律。皆不在。蓋所删多矣云云。羹梅者。常熟仲昰保之字。爲執信門人之冠。最爲篤契。則是集爲執信晚年定本手授之者矣。十三集者。一曰幷門集。二曰閑齋集。三曰還山集。四曰觀海集。五曰鼓枻集。六曰涓流集。七曰葑溪集。八曰紅葉山樓集。九曰浮家集。十曰金鵝館集。十一曰回帆集。十二曰懷舊集。十三曰磺菴集。集各一卷。以存其舊。不復以篇頁多寡爲分也。執信娶王士禎之甥女。初相契重。相傳以求作觀海集序。士禎屢失其期。遂漸相詬厲。讎隙終身。今觀還山集中。尚有酬士禎詩二首。又爲士禎作西城別墅十三咏。至鼓枻集中渡江一首。已有祇應羨詩老。持節問岷源句。註曰。謂阮翁。又悼吳孝廉一首。有漁洋未識名先著句。其詞氣已不知平。自是以還。遂互相排擊。則謂二人之釁。生於作觀海集時。其說當信。迨其後沿波逐流。遞相祖述。堅持門戶。入主出奴。曉曉然迄無定說。平心而論。王以神韻縹緲爲宗。趙以思路劖刻爲主。王之規模闊於趙。而流弊傷於膚廓。趙之才力銳於王。而末派病於纖小。使兩家互救其短。乃可以各見所長。正不必論甘而忌辛。好丹而非素也。<br/>
</p></div></body>
</html>