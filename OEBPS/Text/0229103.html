<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 內傳天皇鼇極鎮世神書 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->內傳天皇鼇極鎮世神書 三卷
</h2>
<!--ed:-->浙江巡撫採進本
<p>
<!--no:-->舊本題邱廷翰正傳。楊筠松補義。吳景鸞解蒙。核檢其文。實出僞託。其大例以天星二十八宿。附於二十四山龍之下。以乾坤艮巽爲四釐極。配以炁羅計孛四星。以角亢奎婁斗牛井鬼。分爲四侯。不知其何所取義。案靑囊序。有先看金龍一語。後人以亢牛婁鬼四星當之。原屬臆解。是書又云四金。不以方位言。專以在地之形。應在天之象。考星野見於周禮。其占侯略見於左傳。唐書載僧一行。亦以山河兩戒配列宿。然第就方輿大勢言之。初非沾沾於一邱一壑。指其象某宿某垣也。楊賴諸家。閒借天星以代干支字面。如亥曰紫微。況曰少微之類。特欲變文以示深隱。後人誤會其意。浸以天星立說。於是亥爲貴龍。艮爲富曜。踵譌襲謬。異說紛紜。遂至離方位而言星象。斷非楊賴之舊法。無論邱延翰也。<br/>
</p></div></body>
</html>