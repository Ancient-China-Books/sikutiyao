<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 張子全書 十四卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->張子全書 十四卷
<!--ti:-->附錄 一卷
</h2>
<!--ed:-->編修勵守謙家藏本
<p>
<!--no:-->宋張載撰。考載所著書。見於宋史藝文志者。有易說三卷。正蒙十卷。經學理窟十卷。文集十卷。虞集作吳澄行狀。稱嘗校正張子之書。以東西銘冠篇。正蒙次之。今未見其本。此本不知何人所編。題曰全書。而止有西銘一卷。正蒙二卷。經學理窟五卷。易說三卷。語錄鈔一卷。文集鈔一卷。又拾遺一卷。又採宋元諸儒所論及行狀等。作爲附錄一卷。共十五卷。自易說西銘以外。與史志卷數。皆不相符。又語錄文集。皆稱曰鈔。尤灼然非其完帙。蓋後人選錄之本。名以全書。殊爲乖舛。然明徐時達所刻。已屬此本。嘉靖中呂柟作張子鈔釋。稱文集已無完本。惟存二卷。康熙己亥。朱軾督學於陝西。稱得舊稿於其裔孫五經博士繩武家。爲之重刊。勘其卷次篇目。亦卽此本。則其來已久矣。張子之學。主於深思自得。本不以著作繁富爲長。此本所錄。雖卷帙無多。而去取謹嚴。橫渠之奧論微言。其精英業已備採矣。<br/>
</p></div></body>
</html>