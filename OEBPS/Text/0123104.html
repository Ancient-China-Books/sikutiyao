<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十二 詔令奏議類存目 王介菴奏稿 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十二
<!--sf:-->詔令奏議類存目
</font><h2>
<!--ti:-->王介菴奏稿 六卷
</h2>
<!--ed:-->兩淮鹽政採進本
<p>
<!--no:-->明王恕撰。恕有玩易意見。已著錄。是編乃其官南京兵部尚書時所刻。有成化乙巳程廷珙序。又有陳公懋後序。作於壬寅。李東陽後序。作於宏治壬子。皆初刻也。又有謝應徵序。則嘉靖丁未揚州重刻所作。又有程啓元序。正德壬申三原重刻所作。諸序皆不言篇數卷數。程啓元序稱六卷。亦據舊刻。惟宏治壬戌楊循吉序。稱東魯王公。往使關中。得疏草二百餘篇。又稱以余之居郡下。授而使編。焉馬魯魚。譾勞得效。刊正得八十六篇。釐爲六卷云云。然則此本循吉所定也。其疏各以官標目。始於大理寺。次撫治荆襄。次南京刑部。次總理河道。次南京戶部。次巡撫雲南。次前參贊機務。次巡撫南直隸。次後參贊機務。所謂參贊機務。皆官南京時所兼。非北京閣務也。惟吏部諸疏。不在編內。後正德辛巳。三原知縣王成章。始益以吏部諸疏。刻爲全帙。然此本先出。世亦並行。故今亦仍存其目焉。<br/>
</p></div></body>
</html>