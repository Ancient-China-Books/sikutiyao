<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 焚椒錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->焚椒錄 一卷
</h2>
<!--ed:-->內府藏本
<p>
<!--no:-->遼王鼎撰。鼎字虛中。涿州人。淸寧五年進士。官至觀書殿學士。事蹟具遼史文學傳。是書紀道宗懿德皇后蕭氏。爲宮婢單登構陷事。前有大安五年自序。稱待罪可敦城。蓋謫居鎭州時也。王士禎居易錄曰。契丹國志后妃傳道宗蕭皇后本傳云。性恬寡欲。魯王宗元之亂。道宗同獵。未知音耗。后勒兵鎭帖中外。甚有聲稱。崩葬祖州云云而已。焚椒錄所紀。絕無一字及之。又錄稱后爲南院樞密使惠之少女。而志云贈同平章事顯烈之女。志云勒兵。似嫻武略。而錄言幼能誦詩。旁及經子。所載射虎應制諸詩。及回心院詞皆極工。而無一語及武事。且本紀道宗在位四十七年。改元者三。淸寧。咸雍。壽昌。初無太康之號。而耶律乙辛密奏太康元年十月云云。皆牴牾不合。按遼史宣懿皇后傳雖略。而與焚椒錄所紀同。蓋契丹志之疎耳。今考葉隆禮契丹國志。皆雜採宋人史傳而作。故蘇天爵三史質疑。譏其未見國史。傳聞失實。又沈括夢溪筆談。稱遼人書禁甚嚴。傳至中國者。法皆死。是書事涉宮闈。在當日益不敢宣布。宋人自無由而知。士禎以史證隆禮之疎。誠爲確論。或執契丹國志以疑此書。則誤矣。<br/>
</p></div></body>
</html>