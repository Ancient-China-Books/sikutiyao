<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 尚書惜陰錄 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->尚書惜陰錄 六卷
</h2>
<!--ed:-->兩江總督採進本
<p>
<!--no:-->國朝徐世沐撰。世沐有周易惜陰錄。已著錄。是編乃世沐七十二歳時作。其篤信古文。猶先儒之舊論。至於尊古文而排抑今文。則變本而加厲矣。其排抑今文。惟以不全爲辭。不思古文五十八篇。亦不足百篇之數也。其說皆因蔡傳而衍之。往往支離於文外。如解蒙羽其藝。謂蒙多蒙昧。亦要隨刊。羽多禽鳥。亦必翦除。益稷之有勞可知。夫益稷佐禹。豈必在此二山。且以山名一字。穿鑿生義。然則熊耳必多冬蟄之獸。外方必爲中矩之形哉。又如解厥貢惟土五色。謂徐之東原。乃中原正地。厥土五色而赤多。亦文明天闢。孔子雖爲兗産。實徐産也。斯文之統。蓋像地靈。是與經義何渉也。至謂唐尚無史。舜乃設史追書。故曰虞書。謂舜以諸侯之禮祀瞽瞍二妣。並祔正舜母繼象母。一一秩之不紊。大小宗無餘憾。故官曰秩宗。益不知其所據矣。<br/>
</p></div></body>
</html>