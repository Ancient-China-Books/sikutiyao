<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 漢武故事 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->漢武故事 一卷
</h2>
<!--ed:-->江蘇巡撫採進本
<p>
<!--no:-->舊本題漢班固撰。然史不云固有此書。隋志著錄傳記類中。亦不云固作。晁公武讀書志。引張柬之洞冥記跋。謂出於王儉。唐初去齊梁未遠。當有所考也。所言亦多與史記漢書相出入。而雜以妖妄之語。然如藝文類聚三輔黃圖太平御覽諸書。所引甲帳珠簾王母靑雀茂陵玉椀諸事。稱出漢武故事者。乃皆無之。又李善註文選西征賦。引漢武故事二條。其一爲柏谷亭事。此本亦無之。其一爲衞子夫事。此本雖有之。而文反略於善註。考隋志載此書二卷。諸家著錄竝同。錢曾讀書敏求記。亦尚作二卷。稱所藏凡二本。一是錫山秦汝操繡石書堂本。一是陳文燭晦伯家本。又與秦本互異。今兩存之云云。兩本今皆未見。此本爲明吳琯古今逸史所刻。併爲一卷。僅寥寥七八頁。蓋已經刊削。又非兩家之本。以其六朝舊帙。姑存備古書之一種云爾。<br/>
</p></div></body>
</html>