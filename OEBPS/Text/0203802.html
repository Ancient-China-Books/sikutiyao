<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部九 兵家類 三略直解 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部九
<!--sf:-->兵家類
</font><h2>
<!--ti:-->三略直解 三卷
</h2>
<!--ed:-->浙江范懋柱家天一閣藏本
<p>
<!--no:-->明劉寅撰。寅始末未詳。自題前辛亥科進士。考太學進士題名。洪武辛亥。有劉寅。崞縣人。蓋卽其人。張綸林泉隨筆。稱太原劉寅作六書直解。謹據經史。辨析舛謬。然劉寅所註者凡六書。此其一種也。三略一書。漢志不著於錄。張商英僞作素書。託盜者得之張良冢中。而以稱三略出黃石公者爲誤。寅辨其雜取子書中語。更換字樣聯屬之。詆商英言涉虛無。其說當矣。然必以三略爲眞出太公。至黃石公始授張良。於書中越王句踐投醪飮士一事。無以爲解。則指爲黃石公所附益。又遁其說。以爲句踐以前。或別有投醪之事。今不可考。則其誣與商英等矣。眞德秀西山集。有是書序。亦以爲雖非太公作。而當爲子房之所受。則寅說亦有所自來。其大旨出於黃老。務在沈幾觀變。先立於不敗。以求敵之可勝。操術頗巧。兵家或往往用之。寅之所註。亦頗能發明此意。又能參校諸本。註其異同。較他家所刻。亦特爲詳贍。中有闕字。無可考補。今亦姑仍之焉。<br/>
</p></div></body>
</html>