<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 南湖集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->南湖集 十卷
</h2>
<!--ed:-->永樂大典本
<p>
<!--no:-->宋張鎡撰。鎡有仕學規範。已著錄。葉紹翁四朝聞見錄。稱寧宗誅韓𠈁冑鎡預其謀。史彌遠以韓大臣近戚。未有以處。鎡曰殺之足矣。史曰眞將種也。因心忌之。及𠈁冑既誅。鎡齎伐自言。史謂不當居功。諷言者貶鎡於霅。後以旨放還。周密齊東野語。癸辛雜識。又稱鎡本善𠈁冑。被誅前一日。爲其愛妾生日。鎡猶攜庖夜宴。故𠈁冑不疑。及賞不滿意。復欲以故智去史。事泄謫象臺而卒。據二書所云。是鎡本以機數立功名。有忍鷙之才。而心術未爲純正。密作武林舊事。又稱鎡卜築南湖。名其軒曰桂隱。園池聲伎服玩之麗。甲於天下。園中亭榭堂宇。名目數十。且排纂一歲中游適之目。爲賞心樂事。是其席祖父富貴之餘。湖山歌舞。極意奢華。亦未免過於豪縱。然其詩學則頗爲精深。趙與虤娛書堂詩話。稱其游意風雅。與誠齋放翁唱和。詩多佳句。載其晚晴絕句二首。題六合寺五言律詩一首。楊萬里誠齋詩話。謂其寫物之工。絕似晚唐。又有寄張功甫姜堯章詩云。尤蕭范陸四詩翁。此後誰當第一功。新拜南湖爲上將。更差白石作先鋒。其意直躋諸姜夔之右矣。其集久佚不傳。楊士奇文淵閣書目。雖載有張約齋南湖集一部五册。藏弆家亦皆未見。今檢永樂大典各韻中。收入鎡詩尚多。評其格律。大都淸新獨造。於蕭散之中。時見雋永之趣。以視嘈雜者流。可謂翛然自遠。詩固有不似其人者。鎡之謂歟。鎡又工長短句。有玉照堂詞。選本多見採錄。而原本亦久散佚。謹裒集編次。以類相從。釐爲詩九卷。詞一卷。用存其略。永樂大典所載。多題曰湖南集。以諸書參考。知爲傳寫之誤。今亦竝從改正焉。<br/>
</p></div></body>
</html>