<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->陰符經解 一卷
</h2><p>
<!--no:-->舊本題黃帝撰。太公范蠡鬼谷子張良諸葛亮李筌六家註。崇文總目云。陰符經敍一卷。不詳何代人。敍集太公以後爲陰符經註者凡六家。幷以惠光嗣等傳附之。蓋卽此書而佚其傳也。晁公武讀書志。引黃庭堅跋。稱陰符糅雜兵家語。又妄託子房孔明諸賢訓註。則是書之註。以此本爲最古矣。案隋書經籍志。有太公陰符鈐錄一卷。又周書陰符九卷。皆不云黃帝。集仙傳始稱唐李筌於嵩山虎口巖石室得此書。題曰大魏眞君二年七月七日道士寇謙之藏之名山。用傳同好。已糜爛。筌鈔讀數千徧。竟不曉共義。後於驪山逢老母。乃傳授微旨。爲之作註。其說怪誕不足信。胡應麟筆叢。乃謂蘇秦所讀卽此書。故書非僞。而託於黃帝。則李筌之僞。考戰國策載蘇秦發篋。得太公陰符。具有明文。又歷代史志。皆以周書陰符。著錄兵家。而黃帝陰符入道家。亦足爲判然兩書之證。應麟假借牽合。殊爲未確。至所云唐永徽初褚遂良嘗寫一百本者。考文徵明停雲館帖。所刻遂良小字陰符經。卷末實有此文。然遂良此帖。自米芾書史。寶章待訪錄。宣和書譜。卽不著錄。諸家鑒藏。亦從不及其名。明之中葉。忽出於徵明家。石刻之眞僞。尚不可定。又烏可據以定書之眞僞乎。特以書雖晚出。而深有理致。故文士多爲註釋。今亦錄而存之耳。註中別有稱尹者。曰不知何人。卷首有序一篇。不著名氏。亦不著年月。中有泄天機者沈三劫語。蓋麤野道流之鄙談。無足深詰。惟晁公武讀書志中所引筌註。今不見於此本。或傅寫有所竄亂。又非筌之原本歟。
</p><br/></div></body></html>