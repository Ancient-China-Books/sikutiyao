<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 忠惠集 十卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部九
<!--sf:-->別集類九
</font><h2>
<!--ti:-->忠惠集 十卷
<!--ti:-->附錄 一卷
</h2>
<!--ed:-->永樂大典本
<p>
<!--no:-->宋翟汝文撰。汝文字公巽。潤州丹陽人。登進士第。事徽欽兩朝至顯謨閣學士。出知越州。高宗時歷官參知政事。以伉值忤秦檜罷歸。事蹟具宋史本傳。及孫繁所作誌銘中。忠惠者。其沒後門人所私謚也。汝文好古淹博。深通篆籀。嘗從蘇軾黃庭堅曾鞏游。故所爲文章。尚有熙寧元祐遺風。史稱其爲中書舍人時。外制典雅。一時稱之。蓋當北宋之季。如汪藻孫覿。皆以四六著名。惟汝文能與之頡頏。周必大序覿鴻慶集。稱中多誤收汝文所作。亦足見其體格之相近矣。楊萬里誠齋詩話。引汝文左僕射制中古我先王惟圖任舊人共政咸有一德。克左右厥辟宅師二句。以爲用成語雅馴妥貼之式。又引賀蔡攸除少師啓中。朝廷無出其右。父子同升諸公二句。以爲截斷古語。補以一字。而讀者不覺。爲巧之至。今觀其文。大都根柢深厚。措詞雄健。所謂無一字無來處者。庶幾足以當之。非南宋表啓。塗飾剽掇之比。其爲作者所推。非徒然也。集乃其子耆年所編。見於宋史藝文志者三十卷。明以來久不復傳。今從永樂大典各韻中。撰拾排比。編爲十卷。以存其梗槩。又汝文罷執政後。嘗提舉洞霄宮。宋史失載其事。近朱彝尊撰洞霄題名記。僅以李彌遜筠溪集所作制詞爲據。繫之紹興二年。且取靖康原職。題曰顯謨閣學士。今考孫繁誌銘。則汝文實在紹興七年冬。以郊恩除資政殿學士。提舉洞霄宮。彝曾未見此文。故所記俱誤。今竝以繁文附錄於末。亦足爲考證之一助焉。<br/>
</p></body>
</html>