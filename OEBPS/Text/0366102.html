<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 東巖集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->東巖集 六卷
</h2>
<!--ed:-->浙江汪汝瑮家藏本
<p>
<!--no:-->明夏尚樸撰。尚樸字敦夫。東巖其號也。永豐人。正德辛未進士。官至南京太僕少卿。尚樸初師吳與弼。後師婁諒。故明史儒林傳。附見諒傳中。然史於薛瑄傳末。又稱瑄之門人有周蕙。蕙之門人有薛敬之李錦王爵夏尚樸。與諒傳不合。考傳末惟敍敬之錦爵三人事蹟一字不及尚樸。則瑄傳列尚樸之名。殆衍文歟。諒以勿忘勿助爲敬。胡居仁羅欽順多譏其近禪。而史載尚樸常言纔提起便是天理。纔放下便是人欲。魏校亟稱之。王守仁少時。亦學於諒。然守仁贈尚樸詩。有舍瑟春風之句。尚樸則答曰。孔門沂水春風景。不出虞廷敬畏中。至謂心所以窮理。未足以盡理。又謂學不難於一貫。而難於萬殊。則與王守仁卽心卽理之說迥異。又與湛若水書。斤斤厭常喜新爲戒。其語錄中。復取陳獻章與論學詩。一一爲之箋疏。指其謬誤。正嘉之際。學問漸岐。而尚樸獨恪守先儒。不爲高論。可謂篤實之士矣。至其論中庸分八節。獨不用朱子之說。則見仁見智。胡有所得。其不爲苟同。卽其不爲苟異者也。史載所著有中庸說。東巖文集。此本爲其壻劉賓所編。以語錄中庸說爲第一卷。文集併爲一編。史蓋據其初出各行之本也。尚樸本講學之士。不以文章爲工。然其言醇正。固亦不乖於大雅焉。<br/>
</p></div></body>
</html>