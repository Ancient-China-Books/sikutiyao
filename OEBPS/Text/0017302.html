<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 周易辨疑 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->周易辨疑 無卷數
</h2>
<!--ed:-->山東巡撫採進本
<p>
<!--no:-->國朝李開先撰。開先字傳一。長壽人。與嘉靖中太常寺卿李開先名姓偶同。非一人也。其易學受於鄉人來知德。<span class="jiazhu">案知德雖嘉靖三十一年舉人。其授待詔。則在萬歷三十年。下距明亡僅四十年。故其門人能至順治初尚在。</span>故其書詮解象數。多推闡其師錯綜之例。惟卦變之說。與知德不合。其中駁本義者頗多。如九三重剛而不中。九四重剛而不中。本義謂九四重字疑衍。開先則謂三畫卦。重爲六畫。自四畫始卦重。則剛亦重。其說近鑿。又如坤六二直方大。本義賦形有定。坤之方也。開先謂方卽徑一圍四。伏羲方圖之方。尤爲不倫。至所自立之新義。如說卦乾爲馬。而爻詞取象于龍。朱子以爲理會不得。開先則謂伏羲時龍馬負圖。乾雖爲馬而非馬。乃龍馬也。周公略去馬字。而止言龍。非擬之以馬。又擬之以龍也云云。按乾與震合德。龍與馬同性。故說卦傳乾震皆取馬象。至震之爲龍。亦以一索得男。體從乾化。故二卦皆取龍象。聖人繫易。偶舉一端。不得膠此以疑彼。而委曲以遷合之也。且爻詞潛見飛躍諸義。豈能施之龍馬耶。亦好異而不顧其安矣。<br/>
</p></div></body>
</html>