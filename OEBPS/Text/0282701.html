<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十七 類書類存目一 聖賢羣輔錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->聖賢羣輔錄 二卷
</h2>
<!--ed:-->山東巡撫採進本
<p>
<!--no:-->一名四八目。舊附載陶潛集中。唐宋以來。相沿引用。承譌踵謬。莫悟其非。邇以編錄遺書。始蒙睿鑒高深。斷爲僞託。臣等仰承聖訓。詳悉推求。乃知今本潛集。爲北齊僕射陽休之編。休之序錄。稱其集先有兩本。一本六卷。排比顚亂。兼復闕少。蕭統所撰八卷。又少五孝傳及四八目。今錄統所闕併序目等合爲十卷。是五孝傳及四八目。實休之所增。蕭統舊本無是也。統序稱深愛其文。故加搜校。則八卷以外。不應更有佚篇。其爲晚出僞書。已無疑義。且集中與子儼等疏。稱子夏爲孔子四友。而此錄四友。乃爲顏回子貢子路子張。又五孝傳引孝乎惟孝友于兄弟之文。句讀尚從包咸註。知未見古文尚書。而此錄四岳一條。乃引孔安國傳。其出兩手。尤自顯然。至書以聖賢羣輔爲名。而魯三桓鄭七穆晉六卿魏四友。以及仕莽之唐林唐遵。叛晉之王敦。竝列簡編。名實相迕。理乖風教。亦決非潛之所爲。昔宋庠校正斯集。僅知八儒三墨二條。爲後人所竄入。而全書之贗。竟不能明。潛之受誣。已逾千載。今逢右文聖世。得以辨別而表章之。使白璧無瑕。流光奕葉。是亦潛之至幸矣。<br/>
</p></div></body>
</html>