<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 東臯子集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二
<!--sf:-->別集類二
</font><h2>
<!--ti:-->東臯子集 三卷
</h2>
<!--ed:-->兩江總督採進本
<p>
<!--no:-->唐王績撰。績字無功。太原祁人。隋大業中。授祕書省正字。出爲六保合丞。歸隱北山東臯。自號東臯子。唐初以前官待詔門下。復求爲太樂丞。後乃解官歸里。是身事兩朝。皆以仕途不達。乃退而放浪於山林。新唐書列之隱逸傳。所未喻也。然績爲王通之弟。而志趣高雅。不隨通聚徒講學。獻策干進。其人品亦不可及矣。史稱其簡放嗜酒。嘗作醉鄉記五斗先生傳無心子傳。其醉鄉記爲蘇軾所稱。然他文亦疎野有致。其詩惟野望一首爲世傳誦。然如石竹詠。意境高古。薛記室收過莊見尋詩二十四韻。氣格遒健。皆能滌初唐俳偶板滯之習。置之開元天寶閒。弗能別也。唐書藝文志。載績集五卷。陳振孫書錄解題。亦云其友呂才。鳩訪遺文。編成五卷爲之序。而今本實止三卷。又晁公武讀書志。引呂才序。稱績年十五謁楊素。占對英辨。薛道衡見其登龍門憶禹賦。嘆爲今之庾信。且載其卜筮之驗者數事。今本呂才序尚存。而晁公武所引之文則無之。又序稱鳩訪未畢。緝爲三卷。與書錄解題不合。其登龍門一賦。亦不載集中。或宋末本集已佚。後人從文苑英華文粹諸書中採績詩文。彙爲此編。而僞託才序以冠之。未可知也。此本爲明崇禎中刊本。卷首尚有陸淳序一首。晁陳二家目中皆未言及。其眞僞亦在兩可閒矣。<br/>
</p></body>
</html>