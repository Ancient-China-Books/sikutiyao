<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 </title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
</font><h2>
</h2>
<p>
<!--na:-->右術數類數學之屬。一十六部。一百四十七卷。皆文淵閣著錄。<br/>
<!--na:-->案太元經稱準易而作。其揲法用三十六策。王讜唐語林曰。王相涯註太元。嘗取以卜。自言所中多於易筮。則太元亦占卜書也。然自涯以外。諸儒所論。不過推其數之密。理之深耳。未聞用以占卜者。亦未有稱其可以定吉凶決疑惑者。卽王充以下諸儒。遞有嗤點。亦未有詆以占卜無驗者。則仍一數學而已。故今仍隸之數學。不入占卜。元包潛虛以下。亦以類附焉。皇極經世。雖亦易之餘緒。而實非作易之本義。諸家著錄。以出於邵子。遂列於儒家。然古之儒者。道德仁義。誦說先士。後之儒者。主敬存誠。闡明理學。均無以數爲宗之事。於義頗屬未安。夫著述各有體裁。學問亦各有派別。朱子晦菴大全集。皆六經之旨也。而旣爲詩文。不得不列爲集。通鑑綱目。亦春秋之義也。而旣爲編年。不得不列爲史。此體例也。陰符經刊誤。參同契刊誤。均朱子手著。而旣爲黃老神仙之說。不得不列爲道家。此宗旨也。邵子旣推數以著書。則列之術數。其亦更無疑義矣。<br/>
</p></body>
</html>