<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 檜亭集 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->檜亭集 九卷
</h2>
<!--ed:-->浙江鮑士恭家藏本
<p>
<!--no:-->元丁復撰。復字仲容。天台人。延祐初游京師。與楊載范梈同被薦。而復辭不就。放情詩酒。浪迹江淮閒。凡三徙居。晚仍僑寓於金陵之城北。平生所作。不下數千篇。脫稾卽棄去。故多所散佚。其壻饒介之。及其門人李謹之。各據所得。蒐輯成帙。介之所編稱集。謹之所編稱續集。今皆未見其本。此本乃至正十年。南臺監察御史張惟遠。合二集編爲九卷。刊於集慶學舍者。其稱檜亭。蓋以所居有雙檜。復日哦詩其下。因以爲名。集中有次韻介之雙檜亭詩。卽其地也。復詩不事雕琢。而意趣超忽。自然俊逸。其才氣橫溢。魏文帝所謂筆墨之性。殆不可勝者。幾乎近之。偶桓乾坤淸氣集多錄其詩。如餞趙公子送王伯庸郭生生子諸詩。字句或有小異。殆由傳本各殊。又蘭堂上人之金陵因寄憲府張使君諸詩。此集不載。則遺稾散落人閒。饒介之等。偶然未見者矣。<br/>
</p></div></body>
</html>