<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->河南巡撫採進本

<div id="text"><font size="-1">
<!--fi:-->經部十
<!--sf:-->易類存目四
</font><h2>
<!--ti:-->易著圖說 十卷
</h2><p>
<!--no:-->國朝潘咸撰。咸不知何許人。所著別用音韻源流。中引李漁詩韻。則其人在李漁後矣。是書凡周易大衍蓍六卷。連山易蓍三卷。歸藏易蓍一卷。咸自爲之序。其說謂讀易者當自知蓍始。易有三。蓍亦有三。周易大衍蓍。用四十九策。以四爲揲。內含六百八十七萬一千九百四十七萬六千七百三十六卦。共用四千九十六卦。以彖爻二辭。占左傳繇辭。皆四千九十六之卦辭也。邵子皇極經世。爲連山蓍。用九十七策。以八爲揲。正卦一千一十有六。互卦一千一十有六。變卦三萬二千五百十有二。以數斷。不以辭斷。其吉凶一定而不可易。後周衛嵩元包。爲歸藏蓍。用三十六策。以三爲揲。以飛伏世應渾天納甲五行生尅占吉凶。用十二支十干。爲千有二百兆。又以焦贛易林。參同契月卦。乾坤鑿度軌數。及纖緯諸占。爲大衍之遺意。以管輅觀枚數。參同契納甲。及奇門遁甲。煇夢契。響鳥鳴。辨音拆字諸占。爲連山之遺意。以京房火珠林翼氏風角。素問五運六氣。揚子太元。及元珠密語杯珓洞靈望雲省氣諸占。爲歸藏之遺意。其中惟元包云出歸藏。於古有徴。其餘大抵臆說。無所授受。如畫、爲少陽。畫、、爲少陰。易卦畫爲點。多與古法相背。其雜卦蓍數圖。以四象起卦反易爲義。本無甚奇特。而託之繙閲舊籍。偶獲一帖。蓋又在豐坊僞經之下矣。
</p><br/></div></body></html>