<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 詩韻更定 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->詩韻更定 五卷
</h2>
<!--ed:-->內府藏本
<p>
<!--no:-->國朝吳國縉編。國縉字玉林。全椒人。順治壬辰進士。韻書之作。所以辨別聲音。不專爲詩而設。流俗名曰詩韻。莫知所本。毛奇齡古今通韻。以爲詩韻者。試韻之譌。然唐宋以來。竝無試韻之名。奇齡不免於臆說。考吳澄支言集。有張壽翁事韻擷英序。曰荊國東坡山谷。始以用韻奇險爲工。蓋其胸中蟠萬卷書。隨取隨有。儻記覽之博。不及前賢。則不能免於検閱。於是乎有詩韻等書。然其中往往陳腐。用之不能起人意云云。然則其始以韻府之類。便於作詩押用。遂謂之詩韻。其後但收韻字。不載詞藻者。亦遂沿用其名耳。國縉此本。以詩韻爲名。已失於不考。又每部之字。分一選二選三選汰字四類。大抵以最熟易押者爲上選。稍難用者次之。不常用者則汰除。如一東汰潼字。二冬汰淞字。是併臨潼吳淞。亦爲僻字禁用也。其詩當作何等語耶。<br/>
</p></body>
</html>