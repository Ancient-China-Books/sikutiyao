<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 童蒙訓 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->童蒙訓 三卷
</h2>
<!--ed:-->兩淮鹽政採進本
<p>
<!--no:-->宋呂本中撰。本中有春秋集解。已著錄。是書其家塾訓課之本也。本中北宋故家。及見元祐遺老。師友傳授。具有淵源。故其所記多正論格言。大抵皆根本經訓。務切實用。於立身從政之道。深有所裨。中閒如申顏李潛田腴張琪侯無可諸人。其事蹟史多失傳。賴此猶可以考見大略。固不僅爲幼學啓迪之資矣。考朱子答呂祖謙書。有舍人丈所著童蒙訓。極論詩文。必以蘇黃爲法之語。此本無之。其他書所引論詩諸說。亦皆不見於書內。故何焯跋。疑其但節錄要語而成。已非原本。然删削舊文。不過簡其精華。除其枝蔓。何以近語錄者全存。近詩話者全汰。以意推求。殆洛蜀之黨旣分。傳是書者。輕詞章而重道學。不欲以眉山緒論錯雜其閒。遂刋除其論文之語。定爲此本歟。其書初刊於長沙。又刊於龍溪。譌舛頗甚。嘉定乙亥。婺州守邱壽雋。重校刊之。有樓昉所爲跋。後紹定己丑。眉山李𡌴守郡。得本於提刑呂祖烈。復鋟本於玉山堂。今所傳本。卽明人依宋槧翻雕。行款字畫。一仍其舊。最爲善本。今亦悉從之焉。<br/>
</p></body>
</html>