<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->皇極經世考 三卷
</h2><p>
<!--no:-->國朝徐文靖撰。文靖有禹貢會箋。已著錄。是編首列靖子起算之術。括爲二圖。一曰數皆不離於五圖。一曰皇極經世一元圖。皆隱括王湜節要爲之。末附三十六宮解。引鄭康成乾鑿度註及黃帝素問太乙游九宮之說爲證。皆因論邵子之學偶及之。其大旨則以竹書紀年駁經世紀年之誤。上起唐堯甲子。下迄秦始皇甲寅。備列干支。訂其同異。考顧炎武日知錄備論自王莽以前古人不以甲子名歲。歷引爾雅周禮註。左傳。史記。呂氏春秋。賈誼鵩賦。漢書。許愼說文。考據甚明。今本竹書。不用歲陽歲名。而如後世題甲子。是卽明人作僞。非汲冢舊文之證。邵子之學。無所不窺。而所推帝王年數。無不與竹書相左。絕無一言之考正。是又今本晚出。考子未見之證。乃文靖不以經世疑竹書。而反以竹書攻經世。蓋文人愛奇嗜博。不加詳考。遂至顚倒是非。毛漸三墳。自鄭樵之外。宋以來人人知其僞。而文靖乃據以作竹書前編。其信竹書。亦猶是矣。
</p><br/></div></body></html>