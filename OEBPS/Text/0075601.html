<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 蘇評孟子 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->蘇評孟子 二卷
</h2>
<!--ed:-->兵部侍郎紀昀家藏本
<p>
<!--no:-->舊本題宋蘇洵評。考是書宋志不著錄。孫緒無用閒談。稱其論文頗精。而摘其中引洪邁之語。在洵以後。知出依託。則正德中是書已行矣。此本爲康熙三十三年。杭州沈季雲所校。其子心友刻之。然無所謂洪邁語者。豈經緒指摘。故削之以滅跡耶。抑併非孫緒所見之本。又僞本中之重儓耶。宋人讀書。於切要處。率以筆抹。故朱子語類。論讀書法云。先以某色筆抹出。再以某色筆抹出。呂祖謙古文關鍵。樓昉迂齋評註古文。亦皆用抹。其明例也。謝枋得文章軌範。方回瀛奎律髓。羅椅放翁詩選。始稍稍具圈點。是盛於南宋末矣。此本有大圈。有小圈。有連圈。有重圈。有三角圈。已斷非北宋人筆。其評語全以時文之法行之。詞意庸淺。不但非洵之語。亦斷非宋人語也。<br/>
</p></div></body>
</html>