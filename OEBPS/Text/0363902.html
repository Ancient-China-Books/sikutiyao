<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 家藏集 七十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->家藏集 七十七卷
</h2>
<!--ed:-->兩淮鹽政採進本
<p>
<!--no:-->明吳寬撰。寬字原博。號匏菴。長洲人。成化壬辰進士第一。官至掌詹學府禮部尚書。諡文定。事蹟具明史本傳。集爲寬所自訂。李東陽王鏊二序。皆稱詩三十卷。雜文四十卷。總爲七十卷。今此本詩目相同。而文集實多七卷。又附以補遺文六篇。後序亦稱寬子中書舍人奭。蒐閱笥稾。得詩三十卷。文四十七卷。與前序頗不合。疑七十卷以上。乃寬原編。而其後七卷。則出奭等所附益也。寬學有根柢。爲當時館閣鉅手。平生學宗蘇氏。字法亦酷肖東坡。縑素流傳賞鑒家至今藏弆。詩文亦和平恬雅。有嗚鸞佩玉之風。朱承爵存餘堂詩話。極稱其雪後入朝詩。雖非高格。至謂其詩格尚渾厚。琢句沈著。用事典切。無漫然嘲風弄月之語。則頗爲得實。以之羽翼茶陵。實如驂之有靳。至其作史彬墓表。稱其以力田拓業。代爲稅長。而不載有從建文君出亡之事。後人因據以正致身錄諸書之譌。是尤可以資考訂矣。<br/>
</p></div></body>
</html>