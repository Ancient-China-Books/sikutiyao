<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 野古集 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->野古集 三卷
</h2>
<!--ed:-->內府藏本
<p>
<!--no:-->明龔詡撰。詡字大章。崑山人。父詧。洪武中官給事中。以言事遣戍五開衞。詡遂隸軍籍。後調守金川門。燕王篡位。詡變姓名遁歸。賣藥授徒以自給。正統己未。巡撫周忱。薦爲松江學官不就。又薦爲太倉學官亦不就。嘗語都御史吳訥曰。詡仕無害於義。但恐負當日城門一慟耳。成化己丑始卒。年八十八。明史附載牛景先傳。是集乃崇禎乙亥。其八世從孫挺所刻。前有李繼貞序。稱删其十之二三。蓋詡詩格調在長慶集擊壤集閒。其傷於鄙俚淺率者。繼貞稍汰之也。要其性情深摯。直抒胸臆。律以選聲配色。彫章琢句。誠不能與文士爭工。律以綱常名教之旨。則不合於風人者尠矣。末附上周忱書。及王執禮張大復等所作家傳墓誌諡議像贊等篇。又有年譜。稱詡族姪紱所編。於建文四年。稱傳言乘輿遜去。於正統七年。稱舊君還京。先生作落葉吟見意。案紱之作譜。在成化十三年。楊應能事應久已論定。不應有舊君還京之語。且落葉一詩。本無明指。安知非別有託諷。而顧據斷爲惠帝出奔。還京之作。亦未見其然。此譜於康熙乙巳。挺得本於其族弟維則。做崇禎乙亥原刻總目。不與墓銘家傳等竝列。觀是一條。其眞爲紱作與否。猶在兩可閒也。疑以傳疑。姑竝存之而已。<br/>
<!--no:--></p><blockquote>案練子寧以下諸人。據其通籍之年。蓋有在解縉諸人之後者。然一則死革除之禍。效命於故君。一則迎靖難之師。貢媚於新主。薰蕕同器。於義未安。故分別編之。使各從其類。至龔詡卒於成化己丑。更遠在縉等之後。今亦升列於縉前。用以昭名教是非。千秋論定。紆靑拖紫之榮。竟不能與荷戟老兵。爭此一紙之先後也。<br/>
</blockquote>
</div></body>
</html>