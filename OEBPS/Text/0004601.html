<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 淙山讀周易記 二十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三
<!--sf:-->易類三
</font><h2>
<!--ti:-->淙山讀周易記 二十一卷
</h2>
<!--ed:-->山東巡撫採進本
<p>
<!--no:-->宋方實孫撰。實孫不知何許人。惟劉克莊後山集。有實孫樂府跋。稱其字曰端仲。有實孫經史說跋。稱其以所著易說上於朝。以布衣入史局。時相以其累上春官。欲令免省奉對。遽以風聞報罷。浩然而歸。其所終則不可考矣。此書舊本。但題曰讀周易。案朱彝尊經義考。作淙山讀周易記。蓋此本傳寫脱譌。經義考又引曹溶之言。曰宋志八卷。澹生堂目作十卷。聚樂堂目作十六卷。今世所行凡二本。一本不分卷。不知孰合之。此本凡上經八卷。下經八卷。繫辭二卷。序卦說卦雜卦各一卷。又不知誰所分也。其書取朱子卦變圖。別爲易卦變合圖。以補易學啓蒙所未備。其說多主於爻象。不渉空談。自序有曰。易者道也。象數也。言道則象數在其中矣。道果有耶。繫辭曰。易無體。道果無耶。繫辭曰。易有太極。是道自無而有也。可以識其宗旨矣。其據隨上六爻王用亨于西山。升六四爻王用亨于岐山。明夷彖文王以之。革彖湯武革命。證爻彖非文王作。自爲確義。其據大有九三爻公用亨于天子。解上六爻公用射隼于高墉之上。小過六五爻公弋取彼在穴。證爻辭非周公作。則必不然。說易者本不云公周公也。然其大旨。則較諸家爲淳實矣。<br/>
</p></body>
</html>