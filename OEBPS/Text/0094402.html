<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 書文音義便考私編 五卷 坿難字直音 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->書文音義便考私編 五卷
<!--st:--><font size="-1">坿</font>難字直音 一卷
</h2>
<!--ed:-->浙江巡撫採進本
<p>
<!--no:-->明李登撰。登有六書指南。已著錄。此書刻於萬歷丁亥。前有姚汝循焦竑王兆雲序。幷登自序及例。論其部分。旣不合於古法。又不盡合於洪武正韻。如灰皆旣分。支微齊反不分。庚青旣分。江陽反不分。而且眞之兼侵。寒之兼覃。咸先之兼鹽。尤錯亂無緒矣。至於三十六母中。知徹澄孃非五母之複出。前人亦有疑之者。然竟去之。而又改竝母爲平母。定母爲廷母。則未免勇於師心。若如其說。則敷奉二母。端定穿牀四母。心邪二母。亦皆歸併矣。而何以仍不併乎。又字之平仄雖分。而紐之從來無二。入聲部分雖少。而上去轉軸則同。今謂平則三十一母。仄則二十一母。以臆改創。誰其信之。其謂仄聲純用淸母。似爲直截。然淸濁相配。猶陰陽律呂之義。六律可該六呂。而不容盡删六呂之名。如平聲之淸濁旣分。則四聲依轉。自可從流溯源。如葉從枝。枝從榦。不可以平聲而廢仄也。所論殊爲偏枯。又其每韻所收古字。多沿篆籀之體。雖其例剏自集韻。然亦不怪僻至此。登嘗作摭古遺文。捃摭龐雜。加以杜撰。以爲字書尚不可。以爲韻書。益以傎矣。其難字直音。尤爲舛漏。如佟音同。偵音稱之類。皆參雜方言。豈可以註韻書乎。<br/>
</p></div></body>
</html>