<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四附錄 古三墳 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十
<!--sf:-->易類存目四附錄
</font><h2>
<!--ti:-->古三墳 一卷
</h2>
<!--ed:-->內府藏本
<p>
<!--no:-->案三墳之名。見於左傳。然周秦以來。經傳子史。從無一引其說者。不但漢代至唐。咸不著錄也。此本晁公武讀書志。以爲張商英得於比陽民舍。陳振孫書錄解題。以爲毛漸得於唐州。蓋北宋人所爲。其書分山墳氣墳形墳。以連山爲伏羲之易。歸藏爲神農之易。乾坤爲黃帝之易。各衍爲六十四卦。而繫之以傳。其名皆不可訓詁。又雜以河圖代姓紀及策辭政典之類。淺陋尤甚。至以燧人氏爲有巣氏子。伏羲氏爲燧人氏子。古來僞書之拙。莫過於是。故宋元以來。自鄭樵外。無一人信之者。至明何鏜。刻入漢魏叢書。又題爲晉阮咸註。僞中之僞。益不足辨矣。<br/>
<!--no:--></p><blockquote>案左傳稱倚相能讀三墳五典八索九丘。孔安國書序。所解雖出依託。至劉熙釋名。則確屬古書。據所訓釋。則三墳乃書類。非易類也。然僞本既託於三易。不可復附書類中。姑從易緯之例。附其目於諸家易說之末。<br/>
</blockquote>
</body>
</html>