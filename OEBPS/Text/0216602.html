<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十五 醫家類存目 釋骨 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十五
<!--sf:-->醫家類存目
</font><h2>
<!--ti:-->釋骨 一卷
</h2>
<!--ed:-->浙江巡撫採進本
<p>
<!--no:-->國朝沈彤撰。彤有周官祿田考。已著錄。是編取內經所載人身諸骨。參以他書所說。臚而釋之。中閒多所辨正。如謂經筋篇足少陽之脈。循耳後上額角。額字乃頭字之譌。謂曲角之角。經文刊本皆誤作周。據氣府論註改定。謂頷字說文作顄。與頤同訓。顄蓋自口內言之。如從口外言。則兩旁爲頷。頷前爲頤。兩不相假。故內經無通稱者。謂或骨之或。乃古域字。引說文爲證。謂齒數奇當爲牡。偶當爲牝。說文玉篇。並以牙爲牡齒。恐誤。謂曲牙二穴。俠口旁四分。王冰以爲頰車穴。恐非經義。謂高骨通指脊骨。不專指命門穴上一節。謂膺中有六穴。穴在骨閒。則骨當有七。謂張介賓誤以脅下爲骹。謂䯏骨卽肩端骨。謂經脈篇斜下貫胛之胛。乃胂字之譌。謂本腧篇肘內大骨內字乃外字之譌。掌後兩骨。骨字乃筋字之譌。謂掌後兌骨。非手髁。謂壅骨在魚際旁寸口前。非掌後高骨。謂楗卽髀骨之直者。謂骨空論頦下爲輔。下字乃上字之譌。謂刺腰痛論。或骨在膝外廉。膝字乃䯒字之譌。其考證皆極精核。非惟正名物之舛。並可以糾鍼砭之謬。已載入所著果堂集。此其別行之本。序稱爲吳文球講明經穴而作。則其本旨。以談醫而起。今附存其目於醫家焉。<br/>
</p></div></body>
</html>