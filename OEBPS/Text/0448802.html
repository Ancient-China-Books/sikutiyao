<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 碧山樂府 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->碧山樂府 五卷
</h2>
<!--ed:-->陝西巡撫採進本
<p>
<!--no:-->明王九思撰。九思有渼陂集。已著錄。此其所作雜曲小令也。自宋趙彥肅以句字配協律呂。遂有曲譜。至元代如驟雨打新荷之類。則愈出愈新。不拘字數。塡以工尺。俗傳僅知有正宮越調爲南北曲之分。而相帶相犯之妙。塡詞家又不知。度曲四聲。別有去作平上作平之例。故論其體格。於文章爲最下。而入格乃復至難。九思酷好音律。嘗傾貲購樂工。學琵琶得其神解。是編所錄。大半依弦索越調而帶犯之。合拍頗善。又明人小令。多以豓麗擅長。九思獨敘事抒情。宛轉妥協。不失元人遺意。其於塡曲之四聲。雜以帶字。不失尺寸。可謂聲音文字。兼擅其勝。然以士大夫而殫力於此。與伶官歌妓較短長。雖窮極窈眇。是亦不可以已乎。<br/>
</p></div></body>
</html>