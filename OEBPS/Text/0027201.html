<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 禹貢備遺增注 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->禹貢備遺增注 二卷
</h2>
<!--ed:-->兩江總督採進本
<p>
<!--no:-->明胡瓚撰。其曾孫宗緒增注。瓚字伯玉。桐城人。萬歷乙未進士。官至江西布政司參政。宗緒字襲參。雍正庚戌進士。官至國子監司業。是書先發明禹貢書法。別爲卷首。自禹敷土至西戎卽敍爲一卷。道岍及岐以下爲一卷。依經附注。多遵蔡氏集傳。宗緒增注。則閒引蔡傳原文。以證其同異。如謂淄水入海不入濟。考左傳昭公二十六年。成人伐齊師之飲馬于淄者。杜註云。淄水出泰山梁父縣西北入汶。鄭樵誤會其文。遂據此謂濰淄之淄。爲入汶不入海。固爲牽合。蔡傳云淄水東入濟。亦不知通淄濟之閒。乃漢時事。有河渠書可證也。禹貢之淄出益都縣東南岳陽山。歷今臨淄博興樂安至壽光縣北。由淸水泊入海。水道顯然。此糾正之得實者也。至謂汾本西流。則從蔡傅。考水經注。汾水出太原汾陽縣北管涔山。南流與東西温谿合。以今地輿考之。自汾陽至臨汾縣東皆南流。自此而南西流。經曲沃縣。所謂故絳也。由曲沃至河津榮河諸縣。則皆西流。蔡傳未爲明晰。如是之類。尚未盡正也。<br/>
</p></div></body>
</html>