<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 欽定河源紀略 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->欽定河源紀略 三十六卷
</h2>
<p>
<!--no:-->乾隆四十七年奉敕撰。是年春。以中州有事於河工。特命侍衞阿彌達。祭告西寧河神。因西溯河源。繪圖具奏。言星宿海西南三百餘里。有阿勒坦郭勒。水色獨黄。又西有阿勒坦噶達素齊老。流泉百道。入阿勒坦郭勒。是爲黄河眞源。爲自古探索所未及。皇上因考徴實驗。參訂舊文。御製河源詩一章。詳爲訓釋。系以案語。又御製讀宋史河渠志一卷。以正從來之譌誤。復命兵部侍郞臣紀昀。大理寺卿臣陸錫熊等。尋繹史傳。旁稽衆説。綜其向背。定其是非。輯爲一書。首冠以圖。凡開方分度。悉準欽定輿圖。而以河流所逕。及諸水之潛通顯會者。各依方隅繪畫。以著其詳。次列以表。以分合伏見四例。該水道之脈絡。俾旁行斜上。經緯相貫。綱目相從。以提其要。次曰質實。詳核水道之源流。兼仿水經及酈道元注之例。旁支正幹。一一疏通證明。次曰證古。凡載籍所陳。與今年履勘相符者。竝條列原文。各加案語。以互相參訂。次曰辨譌。凡舊説之紕繆。亦條列原文。各爲糾駁。以祛惑釋疑。次曰紀事。凡撻伐所經。部族所聚。職貢所通。及開屯列戍。與靈源相値者。一一臚載。其前代軼聞。亦以類附見。次曰雜録。凡名山古蹟。物產土風。介在洪流左右者。皆博採遺文。以旁資稽核。而恭録御製詩文。弁冕全書。用以挈剛領。定權衡焉。考自古談河源者。或以爲在西域。或以爲在吐蕃。各持一説。紛如聚訟。莫能得所折衷。推索其由。大抵所記之眞妄。由其地之能至不能至。所考之疎密。由其時之求詳不求詳。山海經稱禹命豎亥。歩自東極至於西極。紀其億選之數。其事不見於經傳。見經傳者。惟導河積石。灼爲禹跡所至而已。故禹本紀諸書。言河源弗詳。儒者亦不以信。漢通西域。張騫僅得其梗概。以三十六國不入版圖故也。元世祖時。嘗遣篤什窮探。乃僅至星宿海而止。不知有阿勒坦郭勒之黄水。又不知有鹽澤之伏流。豈非以開國之初。倥愡草創。不能事事責其實。故雖能至其地。而考之終未審歟。我國家重熙累洽。荒憬咸歸。聖祖仁皇帝平定西藏。黄圖括地。已大擴版章。我皇上七德昭宣。天弧耆定。天山兩道。拓地二萬餘里。西通濛汜。悉主悉臣。月𩨳以東。皆我疆索。星軺虎節。絡繹往來。如在戸闥之内。與張騫之轉徙絕域。潛行竊睨。略得彷佛者。其勢迥殊。且自臨御以來。無逸永年。恆久不已。乾行彌健。睿照無遺。所綜核者。無一事不得其眞。所任使者。亦無一人敢飾以僞。與篤什之探尋未竟。遽顢頇報命者。更復迥異。是以能沿溯眞源。祛除謬説。親加釐定。勒爲一帙。以昭示無窮。臣等載筆之餘。仰頌聖功之無遠弗屆。又仰頌聖鑒之無微弗周也。<br/>
</p></body>
</html>