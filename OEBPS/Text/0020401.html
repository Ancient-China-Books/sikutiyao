<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 易觀 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->易觀 十二卷
</h2>
<!--ed:-->江西巡撫採進本
<p>
<!--no:-->國朝淩去盈撰。去盈號旭齋。爵里未詳。書中引毛奇齡說。則近時人也。是書主於卽象以明理。大旨謂象有三例。有定象。有化象。有互象。一卦之定象。如乾爲天坤爲地是也。其化象。如剥皆言牀。漸皆言鴻是也。一爻之定象。如陽必爲九。陰必爲六是也。其化象。如陽動化陰。陰動化陽是也。又有中爻之互象。如二四互。三五互是也。所引多來知德毛奇齡之說。而所重尤在化象互象二義。謂王弼崇卦變。來氏置錯卦。毛氏主推易。以求一得之偶當。凡以不知有化象故也。其解乾之九四。或躍在淵。謂四化巽互兌。有淵象。乾化巽風。虚薄天表。躍所自起。解屯之初九磐桓。謂大石曰磐。大柱曰桓。石者土之核。震九以乾陽而爲坤。初索而爲坎。屯鬱而互處坤下。二四互坤。有若核然。磐之象也。柱者木之豎。震九以坤索而爲天三。化天三生木而爲坎。屯鬱而倔強初下。有若豎然。桓之象也。是皆半附古義。半參臆說。因互體變爻而穿鑿之。不足爲說易之準也。<br/>
</p></div></body>
</html>