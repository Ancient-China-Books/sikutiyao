<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 蓮峯集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->蓮峯集 十卷
</h2>
<!--ed:-->永樂大典本
<p>
<!--no:-->宋史堯弼撰。堯弼字唐英。眉州人。其仕履不見於史傳。焦竑國史經籍志。戴堯弼蓮峯集三十卷。而世閒亦無傳本。故錄宋詩者。多不能舉其姓名。惟永樂大典。載有是集原序二篇。其一作於乾道丙戌。自署曰省齋。不知何人。其一爲任淸全序。作於嘉定癸酉。稱堯弼童丱卽迥出不凡。少以古樂府洪範等論。往見張浚。浚謂其大類東坡。留館於潭。與張栻遊。每開以正大之學。歲丁丑。偕其弟堯文登第云云。而亦不言其所終。考周密浩燃齋雅談云。李燾十八歲爲眉州解魁。時第二人史堯弼方十四歲。人疑其文未工。赴鹿鳴宴猶粉紅袴。太守命分韻賦詩。堯弼得建字。援筆立成云。四歲尚少房元齡。七步求饒曹子建。後爲張魏公客。不幸早世云云。其所記與任淸全序相合。又江湖續集。載張煒題蓮峯集詩一首。亦有句云。一梗江湖客。三朝忠義家。以諸書參互考證。蓋堯弼登第後。未授官而卒也。堯弼天姿卓絕。其詩縱橫排宕。擺脫恆蹊。其論策諸篇。明白曉暢。瀾翻不窮。亦有不可羈勒之氣。大抵有其鄉蘇氏之遺風。惟其夏綠霜凋。故不能如李燾之著書傳後。然就其文章而論。要亦不失爲才士。任淸全序。乃因集中有論學之作。遂以張栻少年自得。爲堯弼磨礲浸灌之功。欲援而入於道學。則門戶標榜之習。轉不足以見堯弼矣。其文在宋已多散落。是集乃其從孫師道所重刻。今亦不可復覩。謹從永樂大典中。掇拾裒輯。釐爲十卷。著之於錄。俾懷才齎志之士。無聲塵翳如之慨焉。<br/>
</p></div></body>
</html>