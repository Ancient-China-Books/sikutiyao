<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 隋文紀 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->隋文紀 八卷
</h2>
<!--ed:-->浙江巡撫採進本
<p>
<!--no:-->明梅鼎祚編。隋氏混一南北。凡齊周之故老。梁陳之舊臣。咸薈稡一朝。成文章之總匯。而人沿舊習風尚各殊。故著作之林。不名一格。四十餘載。竟不能自爲體裁。又世傳小說。唐代爲多。而仁壽大業。去唐景近。遺篇瑣語。眞贗相參。不能無所附會。故鼎祚所錄。此集又最糅雜。其中如隋遺錄。開河記。迷樓記。海山記。大業拾遺記。皆出依託。而王度古鏡記尤爲迂怪不經。搜神異苑之末流。暌車夷堅之先路。豈可登之總集。自穢其書。又如甲秀堂帖載煬帝跋曹子建墨跡。唐以來收藏賞鑒皆所未聞。詞旨凡庸。顯出近代。而一槩闌入。未免失於鑒裁。至於唐高祖太宗褚亮李靖陳叔達溫大雅魏徵諸人。不繫於隋。無煩擬議。乃以其文作於隋末。遂爾兼收。而李德林代靜帝之詔。作於周時。顏之推請考樂之奏。上於梁代。前則文隨人編。後則人隨文列。揆以斷限。厥例安居。若文帝復姓令之誤採史文。李德林之修定五禮詔。題爲文帝。祖君彥之移郡縣書。與袁子幹書。魏徵與郇王慶書。皆題爲李密。孔德紹遺秦王書。題爲竇建德。以及罪蜀王秀文。已見一卷。復見二卷。戴逵皇太子箴。已見五卷。復見七卷。又諸集之通病。不在所論矣。八卷之末。載梁神洊等十二人。蓋鼎祚文紀。以此集爲終。神洊等時代未詳。故統附於此。合觀所錄。雖牴牾罅漏。卷卷有之。然上起古初。下窮八代。㫄搜博採。薈合成編。使唐以前之文章。源委相承。粲然可考。斯實藝苑之大觀。其功亦不爲過掩矣。<br/>
<!--no:--></p><blockquote>按千頃堂書目載鼎祚所編。尚有三國文紀。東晉文紀。後陳文紀。三國東晉。今未見其本。姑從闕。如後陳併不知爲何代。疑傳寫有譌。今亦未見其本。故置之不論焉。<br/>
</blockquote>
</body>
</html>