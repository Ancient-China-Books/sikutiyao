<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周禮問 二卷
</h2><p>
<!--no:-->國朝毛奇齡撰。奇齡有仲氏易。已著錄。是書皆設爲或問。辨周禮出戰國之末。不出劉歆。凡十七目。一論周禮非漢人僞作。凡四條。一論六官三官二官。凡二條。一論古無三司名。一論冢宰。一論周禮與尚書大戴禮表裏。一論周六卿唐虞六卿。一論司徒司空。一論天地四時之名所始。一論宰夫。一論官名官職同異。一論人數多寡。一論祿數不及人數。一論分土三等同異。一論九州閒田。一論周官非秦制。一論羅氏攻周禮之謬。一論與他經同文。而其書與目。不甚相應。蓋亦其門人所誤題也。其持論是非相半。如小宰紀六官之屬各六十。賈疏謂指宮正至夏采諸職。奇齡謂經文其屬六十。乃據六卿本職之下。所屬大夫士也。六卿各有長官。如後世所稱堂上官。除一卿二中大夫外。所屬有下大夫四人。中士十六人。下士三十二人。合得六十人。略無闕溢。今考春官。除宗伯卿一人。小宗伯中大夫二人。擬於堂上官。不入六十之數。則肆師下大夫四人。卽爲屬官。如後世所稱曹郞矣。乃肆師之職曰。凡國之大事。治典禮儀。以佐宗伯。賈疏曰。肆師與小宗伯。同爲中下大夫。命數如一。故二人同佐宗伯。據此。則肆師明爲宗伯副貳之官。卽經文亦明云肆師掌禮治事。如宗伯之儀。今奇齡必屈肆師爲屬吏。同於後世之曹郞。其說似弗能通。奇齡又以周禮公五百里。侯四百里。伯三百里。子二百里。男一百里。不合於王制孟子。遂據周禮謂封國有大功者。必需益地。卽不能以百里七十里五十里限之。特約爲之制。公不過五百里。侯不過四百里。伯與子男。以是爲差。其說似巧。但明堂位封周公于曲阜七百里。則奇齡所謂公不過五百里者。則已過之矣。加封之制。不應己創之而己又隳之也。故司勳文曰。凡賞無常。輕重視功。明乎加封亦不得立常數矣。奇齡立論。大率類此。其他不無翼經之說。然以爲戰國人作。則仍用何休六國陰謀之說。與指爲劉歆所作者。亦相去無幾。陽雖翼之。陰實攻之矣。與其以儀禮爲戰國之書。同一好爲異論。不足據也。
</p><br/></div></body></html>