<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->全生指迷方 四卷
</h2><p>
<!--no:-->宋王貺撰。案書錄解題。貺字子亨。考城人。名醫宋毅叔之壻。宣和中以醫得幸。官至朝請大夫。是書宋史藝文志作三卷。而傳本久絕。故醫家罕所徵引。或至不知其名。今檢永樂大典所收。案條掇拾。雖未必盡符原本。然大要已略具矣。方書所載。大都皆標某湯某丸。主治某病。詳其藥品銖兩而止。獨貺此書。於每證之前。非惟詳其病狀。且一一論其病源。使讀者有所據依。易於運用。其脈論及辨脈法諸條。皆明白曉暢。凡三部九候之形。病證變化之象。及脈與病相應不相應之故。無不辨其疑似。剖析微茫。亦可爲診家之樞要。謹詳加訂正。分爲二十一門。依類編次。而以論派諸篇。冠之於首。因篇頁稍繁。釐爲四卷。不復如其原數焉。
</p><br/></div></body></html>