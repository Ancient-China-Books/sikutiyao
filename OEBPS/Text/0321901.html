<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部六
<!--sf:-->別集類六
</font><h2>
<!--ti:-->忠肅集 二十卷
</h2><p>
<!--no:-->宋劉摯撰。摯字莘老。東光人。家於東平。登嘉祐四年甲科。神宗朝累遷禮部侍郞。哲宗卽位。歷官門下侍郞尚書右僕射。以觀文殿學士罷知鄆州。紹聖初坐黨籍。累貶鼎州團練副使新州安置卒。紹興中追贈少師。諡忠肅。事蹟具宋史本傳。其文集四十卷。見於宋史藝文志。久無傳本。今從永樂大典各韻中裒輯編綴。共得文二百八十五首。詩四百十三首。以原書卷目相較。尚可存十之六七。謹以類排纂。釐爲二十卷。而仍以劉安世原序冠之於首。摯忠亮骨鯁。於邪正是非之介。辨之甚嚴。終以見慍羣小。貶死荒裔。其爲御史時。論率錢助役之害。至王安石設難相詰。而摯反覆條辨。侃侃不撓。今其疏竝在集中。他若劾蔡確章惇諸疏。見於宋史者。亦竝存無闕。其所謂修嚴憲法辨別淄澠者。言論風采。猶可想見。固不獨文詞暢達。通曲鬯情事已也。至集中有訟韓琦定策功疏。頗論王同老攘功冒賞之罪。而道山淸話。遂謂文彥博再入。摯於簾前言王同老劄子皆彥博教之。乞下史官改正。宣仁不從。彥博因力求退。今考此事。史所不載。而集中有請彥博平章重事疏。其推重之者甚至。尤足以證小說之誣。蓋當時黨論交訌。好惡是非。率難憑據。幸遺集具在。得以訂正其是非。於論世知人之學。亦不爲無補矣。
</p><br/></div></body></html>