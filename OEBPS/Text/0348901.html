<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 雙溪醉隱集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->雙溪醉隱集 八卷
</h2>
<!--ed:-->永樂大典本
<p>
<!--no:-->元耶律鑄撰。鑄字成仲。遼東丹王九世孫。中書令楚材之子也。累官中書左丞相。卒。追贈懿寧王。諡文忠。事蹟具元史本傳。楚材佐元太祖太宗平定天下。立綱陳紀。皆出其所規畫。鑄少而聰敏。尤工騎射。從憲宗征蜀。屢建功績。後三入中書。定法令。製雅樂。多所裨贊。經濟不愧其父。而文章亦具有父風。故元好問李冶諸人。皆與款契。然楚材湛然居士集。尚有鈔本。而鑄集久佚不傳。藏書家至不能舉其名氏。惟明錢溥內閣書目。有耶律丞相雙溪集十九册。亦不詳其卷目。檢勘永樂大典。所收鑄雙溪醉隱集。篇什較夥。有前集新集續集別集外集諸名。又別載趙著麻革王萬慶諸序跋。乃爲鑄年少之詩。名雙溪小稾者而作。是所作諸集。本各爲卷帙。頗有瑣碎之嫌。謹裒集編次。都爲一集。而仍以雙溪小稾原序原跋。分繫首末。用存其槩。鑄早從征伐。足蹟涉歷。多西北極遠之區。故所述塞外地理典故。往往詳核。如據和林城唐明皇御書闕特勤碑。證新舊唐書作特勒之誤。處月丁零二註。辨論頗詳。此類皆有裨於考證。又其家在金元之閒。累世貴顯。諳習朝廷舊聞。集中如瓊林園龍和宮諸賦。敘述海陵章宗軼事。及宮室制度。多金史所未及。其他題咏。亦多關係燕都故實。而帝京景物略諸書。均未紀錄。亦足以資博識也。至於金史耶律履傳。元史耶律楚材傳。均不著其里貫。於史例頗爲不合。今考鑄寓歷亭詩註云。予家遼上。後家醫無閭。又五湖別業詩註云。余先居和林。後寓隗臺。今卜築縉雲五湖別業。敘其遷徙之蹟頗詳。是尤足以補史之闕矣。<br/>
</p></div></body>
</html>