<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->史部四十四
<!--sf:-->史評類
</font><h2>
<!--ti:-->六朝通鑑博議 十卷
</h2><p>
<!--no:-->宋李燾撰。燾有說文五音韻譜。已著錄。此書詳載三國六朝勝負攻守之迹。而繫以論斷。案燾本傳。載所著述。無此書之名。而有南北攻守錄三十卷。其同異無可考見。核其義例。蓋亦江東十鑑之類。專爲南宋立言者。然十鑑徒侈地形。飾虛詞以厲戰氣。可謂夸張無實。此則得失兼陳。法戒具備。主於修人事以自強。視李舜臣所論。較爲切實。史稱燾嘗奏考宗。以卽位二十餘年。志在富疆。而兵弱財匱。與教民七年可以卽戎者異。又孝宗有功業不足之歎。燾復言功業見於變通。人事旣修。天應乃至。蓋其納規進誨。惟拳拳以立國根本爲先。而不侈陳恢復之計。是書之作。用意頗同。後其子壁不能守其家學。附合韓𠈁冑之意。遂生開禧之兵端。然後知燾之所見。固非主和者所及。亦非主戰者所及也。
</p><br/></div></body></html>