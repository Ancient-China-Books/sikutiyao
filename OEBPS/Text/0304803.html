<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 周易參同契分章註 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->周易參同契分章註 三卷
</h2>
<!--ed:-->浙江巡撫採進本
<p>
<!--no:-->元陳致虛撰。致虛字觀吾。自號上陽子。年四十。始從趙友欽學道。講神仙煉養之術。其說以金丹之道。當以陰符道德爲祖。金碧參同次之。又稱丹書多不可信。得眞訣者。要必以參同契悟眞篇爲主。所作醒眼詩有云。端有長生不死方。常人緣淺豈承當。鉛銀砂汞分斤兩。德厚恩深魏伯陽。蓋於伯陽之書。尤所研討也。此乃所作參同契註。凡分爲三十五章。與彭曉註本分九十章者不同。又謂曉以鼎器歌一篇。移置於後爲非。仍依原本。置之法象成功章之後。其所疏解。亦皆明白顯暢。近時李光地註參同契。謂諸本之中。惟漢魏叢書所載朱長春本。爲最得古意。今以朱本相勘。惟首篇乾坤者易之門戶云云。不立章名。故自乾坤設位祗分爲三十四章。視比較少一章其餘章次。悉與此本相同。蓋朱本卽鈔此本。而去其註。光地未考其淵源也。<br/>
</p></div></body>
</html>