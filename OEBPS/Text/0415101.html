<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 古文關鍵 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->古文關鍵 二卷
</h2>
<!--ed:-->江蘇巡撫採進本
<p>
<!--no:-->宋呂祖謙編。取韓愈柳宗元歐陽修曾鞏蘇洵蘇軾張耒之文。凡六十餘篇。各標擧其命意布局之處。示學者以門徑。故謂之關鍵。卷首冠以總論看文作文之法。考宋史藝文志。載是書作二十卷。今卷首所載看諸家文法。凡王安石蘇轍李廌秦觀晁補之諸人。倶在論列。而其文無一篇錄入。似此本非其全書。然書錄解題所載。亦祇二卷。與今本卷數相合。所稱韓柳歐蘇曾諸家。亦與今本家數相合。知全書實止於此。宋志荒謬。誤增一十字也。此本爲明嘉靖中所刊。前有鄭鳳翔序。又別一本所刻。旁有鉤抹之處。而評論則同。考陳振孫謂其標抹註釋。以教初學。則原本實有標抹。此本蓋刊版之時。不知宋人讀書。於要處多以筆抹。不似今人之圈點。以爲無用而刪之矣。葉盛水東日記曰。宋儒批選文章。前有呂東萊。次則樓迂齋周應龍。又其次則謝疊山也。朱子嘗以拘於腔子議東萊矣。要之批選議論。不爲無益。亦講學之一端耳云云。然祖謙此書。實爲論文而作。不關講學。盛之所云。乃文章正宗之批。非此書之評也。<br/>
</p></body>
</html>