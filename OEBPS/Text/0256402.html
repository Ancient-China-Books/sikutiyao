<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 震澤長語 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->震澤長語 二卷
</h2>
<!--ed:-->內府藏本
<p>
<!--no:-->明王鏊撰。鏊有史餘。已著錄。此本乃其退休歸里隨時筆錄記之。書分經傳國猷官制食貨象緯文章音律音韻字學姓氏雜論仙釋夢兆十三類。鏊文詞醇正。又生當明之盛時。士大夫猶崇實學。不似隆慶萬曆以後。聚徒植黨。務以心性相標榜。故持論頗有根據。惟其辨累朝絲綸簿具存內閣。無楊士奇私送司禮監事。焦竑筆乘嘗據以證士奇之受誣。然考復辟錄載。初朝廷旨意。多出內閣條進。稾留閣中。號絲綸簿。其後宦寺專恣。奏收簿祕內。徐有貞旣得權寵。乃告上如故事。還簿閣中云云。則鏊時所見之簿。乃徐有貞所重取以出。未可爲士奇不送之證。其考訂閒有未審。又欲於河北試行井田。殊爲迂闊。夢兆一條。篤信占驗。亦非儒者之言。未免爲白璧之瑕耳。前有賀燦然序。稱鏊元孫永熙梓鏊所著長語紀聞。及永熙父遵考紀聞續卷郢事紀略。總題曰震澤先生別集。此本蓋別集中之一種。然舊本別行。今亦各著於錄焉。<br/>
</p></body>
</html>