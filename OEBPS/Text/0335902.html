<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 九華集 二十五卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->九華集 二十五卷
<!--ti:-->附錄 一卷
</h2>
<!--ed:-->永樂大典本
<p>
<!--no:-->宋員興宗撰。興宗有采石戰勝錄。已著錄。其集見於焦竑國史經籍志者。本五十卷。乃寶慶三年。其孫榮祖所編。興宗弟夢協。井研李心傳。俱爲之序。明以來久佚不存。今檢勘永樂大典所錄。摭拾詮次。釐爲詩六卷。雜文十五卷。又論語解老子解略西陲筆略。併紹興采石大戰始末各一卷。而原集所載同時祭文。可以互證興宗始末者。則別爲一卷。附之於後。集中多與張栻陸九淵往復書簡。蓋亦講學之家。然所上奏議。大抵毅然抗論。指陳時弊。多引繩批根之言。李心傳序。謂歸附既留而垂遣。𥊍御因逐而旋召。均輸久廢而驟復。此三事皆朝廷所必行。而興宗矢筆盡言。斥逐不悔。則其經濟氣節。均有實事。非徒侈空談者矣。又洪适撰隸釋時。嘗咨似漢碑數字。興宗爲之考核源委。具見精博。今答書一通。具在集中。學問淹雅。亦未易及。雖其文力追韓柳。不無錘鍊過甚之弊。然骨力峭勁。要無南渡以後宂長蕪蔓之習。亦一作者也。<br/>
</p></body>
</html>