<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三附錄 六藝綱目 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三附錄
</font><h2>
<!--ti:-->六藝綱目 二卷
</h2>
<!--ed:-->兵部侍郎紀昀家藏本
<p>
<!--no:-->元舒天民撰。天民字埶風。鄞縣人。是書取周禮保氏六藝之文。因鄭元之註。標爲條目。各以四字韻語括之。其子恭。爲之註。同郡趙宜中。爲之附註。均能考證精核。於小學頗有發明。惟其中論六書轉注一門。以爲轉注者。乃轉形互用。有倒有側。有反有背。今求其說若云。倒𩠐爲𥄉。反正爲乏。雖本傳記。然究屬會意字。至謂尸爲側人。匚爲側凵。則誤從周伯琦說文字原之論。於制字之意反乖耳。至其九數一門。以密術推鄭註。頗爲詳至。以之補正賈疏。亦考禮之一助也。恭字自謙。號說齋。宜中字彥夫。其書刊於至正甲辰。前有張翥胡世佐揭汯劉仁本四序。皆未言及宜中附註事。未有舒睿後序。題戊申歲。己爲洪武元年。亦不及宜中。則宜中疑爲明人。其始末則不可考矣。<br/>
<!--no:--></p><blockquote>案六藝皆古之小學。而自漢志以後。小學一類。惟收聲音訓詁之文。此書轉無類可歸。今附錄於小學之末。存古義也。<br/>
</blockquote>
</div></body>
</html>
