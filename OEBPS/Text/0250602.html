<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->白田雜著 八卷
</h2><p>
<!--no:-->國朝王懋竑撰。懋竑有朱子年譜。已著錄。是編皆其考證辨論之文。而於朱子之書用力尤深。如易本義九圖論家禮考。皆反覆研索。參互比較。定爲後人所依託。爲宋元以來儒者之所未發。孟子序說考。謂集註從史記。綱目從通鑑。年月互異。書楚詞後。謂集註誤從舊說。而以九章所述證史文之舛。其讀史諸篇。於通鑑綱目。多所拾遺補闕。而朱子答江元適書。薛士龍書考一篇。語盈一卷。皆根柢全集語錄。鉤稽年月。辨別異同。於爲學次第。尤豁若發蒙。蓋爲信朱子之書。一字一句。皆沈潛以求其始末。幾微得失。無不周知。故其言平允如是。非浮慕高名。借以劫伏衆論。而實不得其涯涘者也。至呂祖謙大事記本非僻書。而儒林傳考第七條下自注曰。大事記今未見其書。俟再考。絕不以偶闕是編。而諱言未見。與惠棟九經古義。自稱未見易舉正者相同。均猶有先儒篤實之遺。知其他所援引。皆實見本書。與楊愼焦竑諸人。動輒影撰者異矣。此本後有乾隆丁卯河閒紀容舒跋。稱抄自景州申翊家。未知爲懋竑所自訂。或翊所選錄。近別有白田草堂全集。凡此本所載。皆在其中。而此本所無者。幾十之六。大抵多酬應之文。不及此本之精核。蓋其後人珍藏手澤。片語不遺。故不免失於簡汰。今以新刻全集。別存目於集部中。此本篇篇標目。雖似雜文。而實皆考證之體。故特入於雜類。亦東觀餘論編入子家之例也。
</p><br/></div></body></html>