<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十四 別集類存目八 潠書 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->潠書 八卷
</h2>
<!--ed:-->浙江巡撫採進本
<p>
<!--no:-->國朝毛先舒撰。先舒有聲韻叢說。已著錄。是編皆所作雜文。諸篇之末。閒附王猷定柴紹炳沈謙評語。先舒自記云。惟三君語略載數條。以其爲亡友之筆故也。則是集乃先舒自訂矣。中頗多考證之文。而不能皆有根據。其議禮尤多臆斷。行筆頗雋爽。而不免於作態弄姿。大致好辨如毛奇齡。而才與學。則皆不逮之。其論太王好貨好色一篇。謂孟子意是而言非。論說大人則藐之一篇。又謂其言太過。猶王充李覯之餘習。論格物爲格去物欲。亦姚江之緒語。觀其荅徐古周書。稱近於坐功頗有所窺。只是佛氏無所住。孟子不動心。又稱住卽是動。動卽是住。無住則不動。不動則無住。其所學固可見矣。論韻諸書。用力較深。而亦未究其本原。如荅友人論韻學通指二書。謂音當分古今。不當更分南北。其說爲是。謂古三聲不通用則非。與柴紹炳論翻切三書。專取合聲。亦後來之捷法。必謂下一字不拘本部。則紹炳所辨饑機虺灰淸靑諸字。先舒終不能難也。<br/>
</p></div></body>
</html>