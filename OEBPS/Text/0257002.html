<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 香祖筆記 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->香祖筆記 十二卷
</h2>
<!--ed:-->山東巡撫採進本
<p>
<!--no:-->國朝王士禎撰。皆康熙癸未甲申二年所記。至乙酉。乃排纂成書。其曰香祖者。王象晉羣芳譜曰。江南以蘭爲香祖。士禎蓋取其祖之語。以名滋蘭之室。因以名書也。是書體例。與居易錄同。亦多可採。惟論尹吉甫一條。最爲紕繆。又如姚旅露書以章八元詩爲盧照鄰。某詩話以柳惲詩爲趙孟頫。<span class="jiazhu">案某詩話。原本不著其名。蓋有所諱。今亦仍其舊文。</span>記憶偶誤。事所恆有。指其疎舛足矣。而一則以無目人語。一則以爲眯目人道黑白。肆口毒詈。皆乖著書之體。士禎池北偶談任惇表語一條。何嘗不以劉禹錫覆舟側畔千帆過病樹前頭萬木春二句爲白居易詩。漁洋文略遊攝山記。何嘗不以左思振衣千仞岡濯足萬里流二句爲郭璞詩乎。此由晚年解組。侘傺未平。筆墨之閒。遂失其沖夷之故度。斯亦盛德之累矣。又第十二卷一條曰。輟耕錄言。或題畫曰特健藥。不喻其義。余因思昔人如秦少游。觀輞川圖而愈疾。黃大癡曹雲西沈石田文衡山輩。皆工畫。皆享大年。人謂是煙雲供養。則特健藥之名。不亦宜乎。案法書要錄載武平一徐氏法書記曰。駙馬武延秀。聞二王之迹。強學寶重。乃呼薛稷鄭愔及平一。評其善惡。諸人隨事答稱。爲上者題云特健藥。云是突厥語。<span class="jiazhu">案唐書稱延秀嘗質於突厥。解其國語。法書要錄所載太平公主三馱藐提四字印。亦突厥語也。</span>其解甚明。士禎乃以字義穿鑿。殆爲失考。此非僻事。殆耄而忘乎。然其品題文藝。宏獎風流。至於老而不衰。固足尚也。<br/>
</p></div></body>
</html>