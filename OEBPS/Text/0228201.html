<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 東方朔占書 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->東方朔占書 三卷
</h2>
<!--ed:-->浙江范懋柱家天一閣藏本
<p>
<!--no:-->原本前後無序跋。所載皆測候風雲星月。及太歲六十年豐凶占驗之法。其詞皆鄙俚不文。案隋書經籍志。有東方朔占一卷。東方朔書二卷。東方朔書鈔二卷。東方朔占候水旱卜人善惡一卷。蓋古來雜占之書。託於朔者甚多。然考蔡絛西淸詩話曰。都人劉克者。窮該典籍之事。多從之質。嘗謂杜詩元日到人日。未有不陰。時人知其一。不知其二。惟杜子美與克會耳。起就架上取書示余。東方朔占書也。歲後八日。一日雞二日犬三日豕四日羊五日牛六日馬七日人八日穀。其日晴所主之物。育陰則災云云。今本無此語。知非劉克所見之舊。又考北史魏收傳云。魏帝宴百僚。問何故名人日。皆莫能知。收曰。晉議郞董勛荅問禮俗云。正月一日爲雞。二日爲狗。三日爲豬。四日爲羊。五日爲牛。六日爲馬。七日爲人云云。不言出東方朔。則劉克所見之占書。已出依託。此又僞本中之僞本也。<br/>
</p></body>
</html>