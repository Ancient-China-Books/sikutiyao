<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->經部二十
<!--sf:-->禮類二
</font><h2>
<!--ti:-->宮室考 十三卷
</h2><p>
<!--no:-->國朝任啓運撰。啓運有周易洗心。已著錄。是書於李如圭釋宮之外。別爲類次。曰門曰觀曰朝曰廟曰寢曰塾曰宁曰等威曰名物曰門大小廣狹曰明堂曰方明曰辟雍。考據頗爲詳核。惟謂房東爲東廂。西爲西廂。北墉東墉西墉南戶屬諸堂東。爲東堂。西爲西堂。堂上東西牆曰序。序東爲東夾室。西爲西夾室。南墉東墉西墉北戶偏諸東。東爲東堂。西爲西堂。如其所說。則東西廂在房之東西。東西夾室在堂之東西。東西廂之南。東西夾室之北。則四東西堂矣。然考之經傳。實全無根據。儀禮覲禮篇。注曰東箱東夾之前。相翔待事之處。特牲饋食禮。注曰西堂西夾之前近南。疏曰卽西箱也。爾雅釋宮曰。室有東西廂曰廟。郭璞注曰夾室前堂。據此。則東西廂卽東西堂。明在東西夾室之前。而啓運謂在東西夾室之後。誤矣。公食大夫禮曰。公揖退於箱下。公受宰夫束帛以侑。西鄉立。注云。箱東夾之前。俟事之處。受束帛於序端。蓋東廂卽接序端。公當於序端受束帛。故先立於東廂以俟之。地近則事便也。若東廂在東房之東。夾室之北。則南距序端。中閒隔一正堂。使於此而俟事。則往來不便孰甚焉。是證以經文。無一相合。又漢書周昌傳。呂后側耳於東箱聽。顏師古注曰。正寢之東西室。皆曰箱。若東箱僻在房東。遠在夾北。則又何從側耳聽乎。又金日磾傳。莽何羅從外入。從東箱上。見日磾色變。走趨臥內。蓋從東堂趨室內。故云從外入也。若東廂在房東夾北。則是從內出矣。後漢書周舉傳。天子親自露坐德陽殿東廂請雨。則東廂不應在房東夾北明矣。是核以史事。亦無一相合。且儀禮燕禮。小臣共槃匜。在東堂下。注曰爲公盥也。下又云公降盥。蓋降東階就槃匜。故共槃匜在東堂下。就近也。啓運謂東堂在東夾北。則是公降盥於東夾北之堂下。豈經義乎。又特牲饋食禮。主婦視饎爨於西堂下。注曰近西壁南齊于坫。如東堂在東夾北。則注於堂下。當云北齊于坫矣。啓運不究儀禮全經。自立新說。故其失如此。又謂周之爲學者五。中曰成均。左之前曰東膠。左之後曰東序。右之前曰瞽宗。右之後曰虞庠。於四郊先爲四國學。南之東曰東膠。北之東曰東序。南之西爲瞽宗。北之西爲虞庠。今考周太學曰。東膠在公宮南之左。小學曰虞庠。在西郊。見於王制注。三代之學。所在無文。至劉敞始謂辟廱居中。其北爲虞學。其東爲夏學。其西爲殷學。至陸佃禮象。始謂辟廱居中。其南爲成均。北爲上庠。東爲東序。西爲瞽宗。啓運蓋襲其說。遂謂四代之學。皆在學中。而不考其無所出。又三禮義宗曰。凡立學之法有四。郊及國中。在東郊謂之東學。在南郊謂之南學。在西郊謂之西學。在北郊謂之北學。故鄭注祭義曰。周有四郊之虞庠。據此則周特爲虞庠於四郊。而啓運謂竝立東序瞽宗于郊。尤爲特創。不足據也。他若謂宗廟在雉門內。引禮運。仲尼與于蜡賓。事畢出遊于觀之上。穀梁傳。禮送女。母不出祭門。諸母兄弟不出闕門。如此之類。則頗爲精審。可以與鄭注相參矣。儀禮一經。久成絕學。啓運能研究鉤貫。使條理秩然。雖閒有疵謬。而大致精核。要亦不愧窮經之目矣。
</p><br/></div></body></html>