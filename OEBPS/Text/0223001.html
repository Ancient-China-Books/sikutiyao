<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 潛虛 一卷 附潛虛發微論 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->潛虛 一卷
<!--st:--><font size="-1">附</font>潛虛發微論 一卷
</h2>
<!--ed:-->浙江巡撫採進本
<p>
<!--no:-->宋司馬光撰。光有溫公易說。已著錄。是編乃擬太元而作。晁公武讀書志曰。此書以五行爲本。五行相乘爲二十五。兩之爲五十。首有氣體性名行變解七圖。然其辭有闕者。蓋未成也。其手寫草稾一通。今在子建姪房。朱子跋張氏潛虛圖亦曰。范仲彪炳文家多藏司馬文正公遺墨。嘗示予潛虛別本。則其所闕之文甚多。問之。云。溫公晚著此書。未竟而薨。故所傳止此。近見泉州所刻。乃無一字之闕。始復驚疑。讀至數行。乃釋然曰。此贗本也。其說與公武合。此本首尾完具。當卽朱子所謂泉州本。非光之舊。又公武言氣體性名行變解七圖。熊明來則言潛虛有氣圖。其次體圖。其次性圖。其次名圖。其次行圖。其次命圖。其目凡六。而張氏或言八圖者。行圖中有變圖解圖也。是命圖爲後人所補。公武言五行相乘爲二十五。兩之爲五十。而今本實五十五行。是其中五行。亦後人所補。不止增其文句已也。吳師道禮部集有此書後序。稱初得潛虛全本。又得孫氏闕本。續又得許氏闕本。歸以參校。用朱子法。非其舊者。悉以朱圈別之。然其本今亦不傳。林希逸嘗作潛虛精語一卷。今尚載鬳齋十一稾中。凡所存者。皆闕本之語。而續者不載。尚可略見大概。然於闕本中。亦不全取。究無以知某條爲贗本。蓋世無原書久矣。姑以源出於光而存之耳。陳淳譏其所謂虛者。不免於老氏之歸。要其吉臧平否凶之占。以氣之過不及爲斷。亦不失乎聖賢之旨也。張敦實論凡十篇。據吳師道後序。則元時已附刻於後。今亦併存。敦實。婺源人。官左朝奉郞監察御史。其始末無考。考太元經末。有右迪功郞充浙江提舉鹽茶司幹辦公事張實校勘字。疑卽一人。或南宋避寧宗諱。重刻太元經時删去敦字歟。是不可得而詳矣。<br/>
</p></div></body>
</html>