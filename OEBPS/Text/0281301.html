<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 萬姓統譜 一百四十六卷 附氏族博攷 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->萬姓統譜 一百四十六卷
<!--st:--><font size="-1">附</font>氏族博攷 十四卷
</h2>
<!--ed:-->直隸總督採進本
<p>
<!--no:-->明凌迪知撰。迪知有左國腴詞。已著錄。其書以古今姓氏分韻編次。略仿林寶元和姓纂。以歷代名人履貫事蹟。案次時代。分隸各姓下。又仿章定名賢氏族言行類稾。名爲姓譜。實則合譜牒傳記。而共成一類事之書也。古者族系掌於官。故周禮小史定世系辨昭穆。南史王僧虔傳稱司馬遷仿周譜以作年表。其體皆傍行斜上。是其制也。戰國策稱智果別族於太史爲輔氏。是周末法猶未改矣。秦漢以下。始私相記錄。自世本以下。纂述不一。其存於今者惟林寶鄧名世鄭樵三家。餘皆散佚。然散見他書者。尚可考見。不過明世系辨流品而已。迨乎南宋。啓劄盛行。駢偶之文。務切姓氏。於是錦繡萬花谷合璧事類。各有類姓一門。元人排韻。氏族大全而下。作者彌衆。其合諸家之書勒爲一帙者。則迪知此編。稱賅備焉。其中龐雜牴牾。均所不免。至於遼金元三史姓氏。音譯失眞。舛譌尤甚。然蒐羅旣廣。足備考訂。故世俗頗行用之。亦未可盡廢也。書前別有氏族博考十四卷。大旨皆本之氏族略。無大發明。以其與原本相附而行。今亦姑竝錄之焉。<br/>
</p></div></body>
</html>