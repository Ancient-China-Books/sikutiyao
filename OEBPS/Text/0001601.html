<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二 易類二 了翁易說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二
<!--sf:-->易類二
</font><h2>
<!--ti:-->了翁易說 一卷
</h2>
<!--ed:-->浙江吳玉墀家藏本
<p>
<!--no:-->宋陳瓘撰。瓘字瑩中。了翁其自號也。延平人元豐二年進士甲科。建中靖國初爲右司諫。嘗移書責曾布。及言蔡京蔡卞之姦。章數十上。除名。編隸合浦以死。事蹟具宋史本傳。此本爲紹興中其孫正同所刊。馮椅謂嘗從其孫大應見了翁有易全解。不止一卷。多本卦變。與朱子發之說相類。胡一桂則謂尚見其初刊本。題云了翁易說。並未分卷。此本蓋卽一桂所見也。邵伯温聞見錄。稱瓘說得康節之學。沈作喆寓簡。則曰陳瑩中嘗以邵康節說易。講解象數。一切絕絶。質之劉器之。器之曰。易固經世之用。若講解象數。一切屛絶。則聖人設卦立爻。復將何用。惟知其在象數者皆寓也。然後可以論易。故曰得意忘象。得象忘言。方其未得之際而遽絶之。則吉凶與民患之理。將何以兆。恐非荃蹄之意云云。然則瓘之易學。又嘗質之劉安世。不全出邵子矣。其造語頗詰屈。故陳振孫書錄解題。病其辭旨深晦。然晁公武讀書志。謂其以易數言天下治忽多驗。則瓘於易實有所得。非徒以艱深文淺易者。正未可以難讀廢矣。<br/>
</p></div></body>
</html>