<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修勵守謙家藏本

<div id="text"><font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->漁洋詩話 三卷
</h2><p>
<!--no:-->國朝王士禎撰。士禎有古懽錄。已著錄。其論詩之語。散見於所著池北偶談諸書中。未有專帙。張潮輯昭代叢書。載漁洋詩話一卷。實所選古詩凡例。非士禎意也。是編乃康煕乙酉士禎歸田後所作。應吳陳琬之求者。初止六十條。戊子又續一百六十餘條。裒爲一集。付其門人蔣景祁刻之。士禎論詩。主於神韻。故所標擧。多流連山水點染風景之詞。蓋其宗旨如是也。其中多自譽之辭。未免露才揚己。又名爲詩話。實兼說部之體。如記其兄士祜論焦竑字。徐潮論蟹價。汪琬跋其兄弟尺牘。冶源馮氏別業。天竺二僧詬誶。劉體仁倩人代畫諸事。皆與詩渺不相關。雖宋人詩話。往往如是。終爲曼衍㫄支有乖體例。至如石谿橋堊書絕句。乃晚唐儲嗣宗詩。點易數字。士禎不辨而盛稱之。亦疎於考證。然其中淸詞佳句。採掇頗精。亦足資後學之觸發。故於近人詩話之中。終爲翹楚焉。
</p><br/></div></body></html>