<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 金淵集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->金淵集 六卷
</h2>
<!--ed:-->永樂大典本
<p>
<!--no:-->元仇遠撰。遠字仁近。一曰仁父。錢塘人。因居餘杭溪上之仇山。自號曰山村民。世傳高克恭畫山村圖卷。卽爲遠作也。遠在宋咸淳閒。卽以詩名。至元中。嘗爲溧陽教授。旋罷歸。優游湖山以終。遠初鋟所作一編。方鳳牟巘戴表元皆爲之序。分教京口時。裒所作曰金淵集。吾邱衍爲之題詩。所謂仇仁父解秩建康有新文曰金淵集者是也。二集皆已佚。故明嘉靖中。顧應祥跋其贈士瞻上人卷。已有不見全集之憾。世所傳興觀集山村遺稾。皆從手書墨蹟蒐聚成編。非其完書。近時歙縣項夢昶。始採摭諸書所載。補輯爲山村遺集一卷。刻之杭州。而所謂金淵集者。則不可復覩。今惟永樂大典所載尚數百首。考遠贈士瞻上人。卷後有洪武二十一年僧道衍跋。其推挹甚至。蓋深傾倒於遠者。故其監修是書。載之獨夥。疑其全部收入。所遺無幾也。謹依各體排纂。編爲六卷。遠在宋末。與白珽齊名。號曰仇白。厥後張翥張羽。以詩鳴於元代者。皆出其門。他所與唱和者。周密趙孟頫吾邱衍鮮于樞方回黃溍馬臻。皆一時名士。故其詩格高雅。往往頏古人。無宋末麤獷之習。方鳳序述遠之言曰。近體吾主唐。古體吾主選。翟祐又記遠自跋其詩曰。近世習唐詩者。以不用事爲第一格。少陵無一字無來處。衆人固不識也。若不用事之說。正以文不讚書之過耳。其言頗中江湖四靈二派之病。今觀所作。不愧所言。而此集出自塵薶蠹蝕之餘。皆項夢昶本所不載。若有神物呵護。俾待聖朝而後顯者。爲尤可寶貴矣。<br/>
</p></body>
</html>