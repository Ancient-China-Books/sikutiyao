<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 奇器圖說 三卷 諸器圖說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->奇器圖說 三卷
<!--ti:-->諸器圖說 一卷
</h2>
<!--ed:-->兩淮鹽政採進本
<p>
<!--no:-->奇器圖說。明西洋人鄧玉函撰。諸器圖說。明王徵撰。徵涇陽人。天啓壬戌進士。官揚州府推官。嘗詢四洋奇器之法於玉函。玉函因以其國所傳文字。口授徵。譯爲是書。其術能以小力運大。故名曰重。又謂之力藝。大旨謂天地生物。有數有度有重。數爲算法。度爲測量重則卽此力藝之學。皆相資而成。故先論重之本體。以明立法之所以然。凡六十一條。次論各色器具之法。凡九十二條。次起重十一圖。引重四圖。轉重二圖。取水九圖。轉磨十五圖。解木四圖。解石轉確書架水日晷代耕各一圖。水銃四圖。圖皆有說。而於農器水法。尤爲詳備。其第一卷之首有表性言解來德言解二篇。俱極誇其法之神妙。大都荒誕恣肆。不足究詰。然其製器之巧。實爲甲於古今。寸有所長。自宜節取。且書中所載。皆裨益民生之具。其法至便。而其用至溥。錄而存之。固未嘗不可備一家之學也。諸器圖說。凡圖十一。各爲之說。而附以銘贊。乃徵所自作。亦具有思致云。<br/>
</p></body>
</html>