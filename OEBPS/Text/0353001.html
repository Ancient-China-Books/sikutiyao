<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部二十
<!--sf:-->別集類二十
</font><h2>
<!--ti:-->經濟文集 六卷
</h2><p>
<!--no:-->元李士瞻撰。士瞻字彥聞。先世新野人。徙居荊門。至正初中大都路進士。中書辟充右司掾。除刑部主事。累官戶部尚書。出督福建海漕。就拜行省左丞。召入爲參知政事。改樞密副使。拜翰林學士承旨。封楚國公。以至正二十七年卒。元史不爲立傳。惟順帝本紀。載至正二十二年樞密副使李士瞻上疏。極言時政。凡二十事。具列其目。大抵當時急務。蓋亦讜直之士也。是集爲其曾孫伸所編。所錄始於爲名司掾時。而迄於奉使閩中。故元史所載時政疏。不在其中。然所載往來簡劄。至七十餘通。幾居全集之半。雖多屬一時酬荅之作。而當時朝政之姑息。兵事之乖方。藩臣之跋扈。多可藉以考見。其彌縫匡救。委曲周旋。拳拳憂國之忱。亦不在所上時政疏下。元史於順帝時事。最稱疏略。存此一集。深足爲考證之助。正不徒重其文章矣。
</p><br/></div></body></html>