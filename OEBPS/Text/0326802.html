<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 浮沚集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->浮沚集 十卷
</h2>
<!--ed:-->永樂大典本
<p>
<!--no:-->宋周行己撰。行己字恭叔。永嘉人。元祐六年進士。官至祕書省正字。出知樂淸縣。陳振孫書錄解題。稱其爲太學博士。以親老歸。教授其鄉。再入爲館職。復出作縣。鄉人至今稱周博士。蓋相沿稱其初授之官也。振孫載浮沚先生集十六卷。後集三卷。宋史藝文志。載周行己集十九卷。正合前後兩集之數。而又別出周博士集十卷。已相牴牾。萬歷溫州府志。又稱行己集凡三十卷。更參錯不符。考振孫之祖母。卽行己之第三女。振孫所記。當必不誤。宋史及溫州志。均傳譌也。行己早從伊川程子游。傳其緒論。實開永嘉學派之先。集中有上宰相書云。少慕存心養性之說。周孔佛老。無所不求。而未嘗有意於進取。又有上祭酒書云。十五學屬文。十七補太學諸生學科舉。又二年讀書益見道理。於是學古人之修德立行云云。觀所自序。其生平學問梗概。可以略見。則發爲文章。明白淳實。粹然爲儒者之言。固有由也。且行己之學。雖出程氏。而與曾鞏黃庭堅晁說之秦觀李之儀左譽諸人。皆相倡和。集中寄魯直學士一詩。稱當今文伯。眉陽蘇新詞的爍垂明珠。於蘇軾亦極傾倒。絕不立洛蜀門戶之見。故耳擩目染。詩文亦皆嫻雅有法。尤講學家所難能矣。集久失傳。今從永樂大典所載。蒐羅排比。共得八卷。較之原編十幾得五。尚足見其大凡矣。<br/>
</p></div></body>
</html>