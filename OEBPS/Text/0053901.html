<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋傳 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋傳 三十卷
</h2>
<!--ed:-->通行本
<p>
<!--no:-->宋胡安國撰。安國事蹟詳宋史儒林傳。案玉海載紹興五年四月。詔徽猷閣待制胡安國經筵舊臣。令以所著春秋傳纂述成書進入。十年三月書成上之。詔獎諭。除寶文閣直學士。賜銀幣。是安國此書。久已屬稾。自奉敕撰進。又覆訂五年而後成也。俞文豹吹劍錄。稱其自草創至於成書。初稾不留一字。其用意亦勤矣。顧其書作於南渡之後。故感激時事。往往借春秋以寓意。不必一一悉合於經旨。朱子語錄曰。胡氏春秋傳有牽強處。然議論有開合精神。亦千古之定評也。明初定科舉之制。大略承元舊式。宗法程朱。而程子春秋傳。僅成二卷。闕略太甚。朱子亦無成書。以安國之學出程氏。張洽之學出朱氏。故春秋定用二家。蓋重其淵源。不必定以其書也。後洽傳漸不行用。遂獨用安國書。漸乃棄經不讀。惟以安國之傳爲主。當時所謂經義者。實安國之傳義而已。故有明一代。春秋之學爲最弊。馮夢龍春秋大全凡例。有曰諸儒議論。儘有勝胡氏者。然業已尊胡。自難竝收以亂耳目。則風尚可知矣。爰逮本朝。敦崇經術。欽定春秋傳說彙纂。於安國舊說。始多所駁正。棄瑕取瑜。擷其精粹。已足以綜括原書。第其書行世已久。亦未可竟廢。謹校而錄之。以存一家之言。若其中紕漏之處。則欽定彙纂中。業已抉摘無遺。昭示海內。茲不復論辨焉。<br/>
</p></div></body>
</html>