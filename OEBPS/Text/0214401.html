<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 醫學源流論 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->醫學源流論 二卷
</h2>
<!--ed:-->江蘇巡撫採進本
<p>
<!--no:-->國朝徐大椿撰。其大綱凡七曰經絡臟腑。曰脈。曰病。曰藥。曰治法。曰書論。曰古今。分子目九十有三。持論多精鑿有據。如謂病之名有萬。而脈之象不過數十種。是必以望聞問三者參之。又如病同人異之辨。兼證兼病之別。亡陰亡陽之分。病有不愈不死。有雖愈必死。又有藥誤不卽死。藥性有今古變遷。內經司天運氣之說不可泥。鍼灸之法失傳。其說皆可取。而人參論一篇。涉獵醫書論一篇。尤深切著明。至於有欲救俗醫之弊。而矯枉過直者。有求勝古人之心。而大言失實者。故其論病。則自岐黃以外。秦越人亦不免詆排。其論方。則自張機金匱要略傷寒論之外。孫思邈劉取眞李杲朱震亨。皆遭駁詰。於醫學中殆同毛奇齡之說經。然其切中庸醫之弊者。不可廢也。<br/>
</p></div></body>
</html>