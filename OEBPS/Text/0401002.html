<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十四 別集類存目八 安雅堂詩 無卷數 安雅堂拾遺詩 無卷數 安雅堂拾遺文 二卷 坿二鄉亭詞 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->安雅堂詩 無卷數
<!--ti:-->安雅堂拾遺詩 無卷數
<!--ti:-->安雅堂拾遺文 二卷
<!--st:--><font size="-1">坿</font>二鄉亭詞 四卷
</h2>
<!--ed:-->大理寺卿陸錫熊家藏本
<p>
<!--no:-->國朝宋琬撰。琬有永平府志。巳著錄。案王士禎池北偶談曰。康熙以來詩人。無出南施北宋之右。宣城施閏章愚山。萊陽宋琬荔裳也。又曰。宋浙江後詩頗擬放翁。五古歌行時闖杜韓之奧。康熙壬子春。在京師求余定其詩筆爲三十卷。其秋與余先後入蜀。余歸之明年。宋以臬使入覯。蜀亂妻孥皆寄成都。宋鬱鬱沒於京邸。此集不知流落何地矣。又漁洋詩話曰。康熙庚辰。余官刑部尚書。荔裳之子思勃來京師。以入蜀集相示。亟錄而存之。集中古選詩歌行氣格深穩。余多補入感舊集云云。今三十卷之本。久已散佚。所謂入蜀集者。其後人亦無傳本。此本題安雅堂詩者。不分卷數。有來集之蔣超二序。皆題順治庚子蓋猶少作。題安雅堂拾遺詩者。與其文集詞集。皆乾隆丙辰。其族孫邦憲所刻。掇拾殘剩。非但珠礫竝陳亦恐眞贗莫別。均不足見琬所長。其視閏章。蓋有幸有不幸矣。<br/>
</p></div></body>
</html>