<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 檀園集 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->檀園集 十二卷
</h2>
<!--ed:-->安徽巡撫採進本
<p>
<!--no:-->明李流芳撰。流芳字長蘅。嘉定人。萬歷丙午舉人。三上公車不第。因魏忠賢亂政。遂絕意進取。築檀園讀書其中。明史文苑傳。附見唐時升傳中。是編凡古今體詩六卷。雜文四卷。題畫跋二卷。雖才地稍弱。不能與其鄉歸有光等抗衡。而當天啓崇禎之時。竟陵之盛氣方新。歷下之餘波未絕。流芳容與其閒。獨恪守先正之典型。步步趨趨。詞歸雅潔。二百餘年之中。斯亦晚秀矣。謝三賓刻嘉定四先生集。時流芳尚存。三賓詣視其疾。索所作。因盡出平生詩文。手自芟纂。以成斯集。三賓爲作序文。亦感慨悽動。三賓字象三。鄞縣人。天啓乙丑進士。後官巡按御史。守萊州。頗著勞績。掖縣毛霦平叛記。載之最詳云。<br/>
</p></div></body>
</html>