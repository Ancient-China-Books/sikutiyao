<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 燭湖集 二十卷 附編 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->燭湖集 二十卷
<!--ti:-->附編 二卷
</h2>
<!--ed:-->永樂大典本
<p>
<!--no:-->宋孫應時撰。應時字季和。自號燭湖居士。餘姚人。登淳熙乙未進士。初尉黃巖。遷海陵丞。再遷遂安令。改知常熟縣。以倉粟流欠貶秩。移判邵武軍。未上而卒。考楊簡作應時壙志。及張淏會稽續志。均稱其紹熙初嘗應蜀帥邱崈辟。預料吳曦逆謀。白崈以別將領其軍。後曦以叛誅。其言果驗。時應時已歿。三省奏官其子祖開。蓋亦智略之士。又史彌遠受業於應時。集中與彌遠諸書。皆深相規戒。迨彌遠柄國。獨超然自遠。無所假借。甘淪一倅而終。其人品尤不可及矣。宋史藝文志。載燭湖集十卷。據應時詩中自序。蓋嘗應劉克莊之求。手編其稾爲五十卷。集末有其姪祖祐跋。稱涑水司馬述。先以十卷付梓。後附以問思錄五十條。通鑑摘義三十條。總名之曰經史說。又附雪齋父子倡和詩。及雪齋行狀墓銘。楊簡所撰壙記。會稽續志小傳子祖開補官省劄等篇。是十卷爲祖祐所編。非其舊本也。年遠散佚。久無傳本。故厲鶚作宋詩紀事。僅於吳禮部詩話。王應麟困學紀聞。黃宗羲姚江逸詩內。採掇數篇。寥寥不備。茲從永樂大典所載。排纂成編。維經史說殘闕特甚。僅存一篇。其餘則約略篇數。殆已十得八九。以卷帙繁重。分二十卷。仍附編其父介。及其兄應求應符詩。竝錄應時父子誌傳行狀。子祖開補官省劄諸篇爲上下二卷。應求字伯起。嘗登鄉薦。應符字伯潛。所著有歷代帝王纂要二卷。初學須知五卷。載於陳振孫書錄解題。今竝未見云。<br/>
</p></div></body>
</html>