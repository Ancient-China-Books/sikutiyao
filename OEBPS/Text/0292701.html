<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->桯史 十五卷
</h2><p>
<!--no:-->宋岳珂撰。珂有九經三傳沿革例。已著錄。是編載南北宋雜事。凡一百四十餘條。其閒雖多俳優詼謔之詞。然惟金華士人著命司諸條。不出小說習氣。爲自穢其書耳。餘則大旨主於寓襃刺。明是非。借物論以明時事。非他書所載。徒資嘲戲者比。所記遺事。惟張邦昌劉豫二册文可以不存。又康與之題徽宗畫一條。爲張端義貴耳集所駁。敖陶孫譏韓𠈁冑詩一條。與葉紹翁四朝聞見錄互異。亦偶然失實。至於石城堡寨汴京故城諸條。皆有關於攻取形勢。他如湯岐公罷相施宜生趙希先節概葉少蘊內制乾道受書禮范石湖一言悟主紫宸廊食燕山先見大散論賞書秦檜死報鄭少融遷除任元受啓陳了翁始末開禧北征二將失律愛莫助之圖慶元公議黃潛善諸條。皆比正史爲詳備。所錄詩文。亦多足以旁資考證。在宋人說部中。亦王明淸之亞也。惟其以桯史爲名。不甚可解。考說郛載柳珵常侍言旨。其第一條記明皇遷西內事。末云此事本在朱崖太尉所續桯史第十六條內。則李德裕先有此名。（案此書唐志不著錄。疑卽德裕次柳氏舊聞之別名也。）珂蓋襲而用之。然考工記曰。輪人爲蓋達常爲圍三寸桯圍倍之。註曰桯車杠也。說文解字曰。桯牀前儿也。皆與著書之義不合。至廣韻訓爲碓桯。集韻訓與楹同。義更相遠。疑以傳疑。闕所不知可矣。毛晉刻本。末有附錄一卷。前爲岳飛傳。及飛遺文。併珂詩文各一首。已與此書無關。又附明劉瑞孝娥井銘王公祠記各一篇。尤足驗非此書所舊有。今併删之。庶不溷簡牘焉。
</p><br/></div></body></html>