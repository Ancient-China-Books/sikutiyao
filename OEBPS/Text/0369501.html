<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 幔亭詩集 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->幔亭詩集 十五卷
</h2>
<!--ed:-->福建巡撫採進本
<p>
<!--no:-->明徐熥撰。熥字惟和。閩縣人。萬歷戊午舉人。負才淹蹇。肆力詩歌。大抵圭臬唐人。而不爲割裂餖飣之學。卷首有張獻翼序。稱其調非偏長。體必兼擅。力追古則。盡滌時趨。又謝肇淛五雜俎。謂其才情聲調。足以伯仲高季迪。微憾古體不及。朱彝尊靜志居詩話。亦謂其七言絕原本王江寧。多情至語。審閱是集。固非盡出標榜。當明季詩道冗雜。如熥者亦可謂蟬蛻穢濁矣。王世懋藝圃擷餘。論閩中詩人。推鄭善夫爲冠。熥生平喜稱善夫。而卒年僅三十九。與善夫正同。亦頗可異。明史文苑傳。稱閩中詩文。自林鴻高棅後。閱百餘年。鄭善夫繼之。迨萬歷中年。曹學佺徐𤊹輩繼起。謝肇淛鄧原岳和之。風雅復振。不及於熥。惟𤊹傳中附見其名。然𤊹以博學稱。亦復工文。熥以詞采著。亦未嘗無學。二人固未易優劣也。<br/>
</p></div></body>
</html>