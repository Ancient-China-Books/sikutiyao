<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 洪範正論 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十二
<!--sf:-->書類二
</font><h2>
<!--ti:-->洪範正論 五卷
</h2>
<!--ed:-->浙江巡撫採進本
<p>
<!--no:-->國朝胡渭撰。大旨以禹之治水。本於九疇。故首言鯀堙洪水。繼言禹乃嗣興。終言天乃錫禹。則洪範爲體。而禹貢爲用。互相推闡。其義乃彰。然主於發明奉若天道之理。非鄭樵禹貢洪範相爲表裏之說。惟以九州次序分配五行者比也。其辨證前人之說。如謂漢人耑取災祥。推衍五行。穿鑿附會。事同讖緯。其病一。洛書本文卽五行五事至五福六極二十字。惟敬用農用等十八字。乃爲禹所加。與危微精一之心法同旨。初一次二至次九。不過是次第名曰。亦非龜文所有。龜之有文。如木石之文理。有可推辨。又加魯夫人公子友有文在手之類。宋儒創爲黑白之點。方員之體。九十之位。變書而爲圖。以至九數十數。劉牧蔡季通紛紜更定。其病二。又洪範原無錯簡。而王柏胡一中等任意改竄。其病三。皆切中舊說之失。蓋渭經術湛深。學有根柢。故所論一軌於理。漢儒附會之談。宋儒變亂之論。能一掃而廓除焉。<br/>
</p></body>
</html>