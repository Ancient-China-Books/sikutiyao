<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 濟南集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->濟南集 八卷
</h2>
<!--ed:-->永樂大典本
<p>
<!--no:-->宋李薦撰。薦有德隅齋畫品。已著錄。文獻通考載薦濟南集二十卷。而當時又名曰月巖集。周紫芝太倉稊米集。有書月巖集後一篇。稱滑臺劉德秀。借本於妙香寮。始得見之。則南渡之初。已爲罕覯。後遂散佚不傳。惟蘇門六君子文粹中載遺文一卷而已。永業大典。修於明初。其時原集尚存。所收頗夥。採掇編輯。十尚得其四五。蓋亦僅而得存矣。廌才氣橫溢。其文章條暢曲折。辯而中理。大略與蘇軾相近。故軾稱其筆墨瀾飜。有飛沙走石之勢。李之儀稱其如大川東注。晝夜不息。不至於海不止。周紫芝亦云自非豪邁英傑之氣過人十倍。其發爲文詞。何以痛快若是。蓋其兀奡奔放。誠所謂不羈之才。馳驟於秦觀張耒之閒。未遽步其後塵也。史又稱其善論古今治亂。嘗上忠諫書。忠厚論。又兵鑒二萬言今所存兵法奇正將才將心諸篇。蓋卽所上兵鑒中之數首。其議論奇偉。尤多可取。固與局促轅下者異焉。案呂本中紫微詩話。極稱廌贈汝州太宋詩。而今不見此首。又其祭蘇軾文。所云皇天后土。鑒一生忠義之心。名山大川還萬古英靈之氣者。當時傳誦海內。而不見其全篇。則其詩文之湮沒者。固已不少。其幸而未佚者。固尤足珍矣。<br/>
</p></div></body>
</html>