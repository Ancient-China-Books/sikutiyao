<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十四 藝術類存目 古今印史 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->古今印史 一卷
</h2>
<!--ed:-->懋內府藏本
<p>
	<!--no:-->明徐官撰。官字元懋。吳縣人。魏校之門人也。校作六書精蘊。以篆改隸。又以古篆改小篆。穿鑿附會。務以詭激取名。官承其師說。謬爲高論。於摹印一事。動引六書爲詞。而實於摹印無所解。於六書亦無所解。許愼說文序。載摹印之書。別爲一體。名曰繆篆。而漢人之印傳於今者。不啻千百。往往與小篆不符。如小篆文借鐳爲劉。通朋爲鳳。而顧氏印藪載漢劉鳳印。乃直作隸書劉鳳字者。不一而足。蓋古之印章。所以示信。欲人辨識。務肖本形。使改諸葛亮爲諸葛諒。改韓愈爲韓瘉。人已不知爲誰矣。況如官之所論。動以鐘鼎古文鐫之哉。他如稱古篆首列蒼頡篇。其書隋志已佚。官何由睹。又稱隸書宜結體微方。當一一翻篆爲之。是漢魏碑刻。全然乖謬。又稱比干盤銘。季札墓碑。皆爲孔子眞蹟。季札碑姑無論。比干墓中之盤。夫子何自書之。又稱嘗見宋版說文。爲徐鉉所書。其弟鍇校正。鍇卒於南唐。安得預刻宋版。甚至謂縣字取系系倒首之意。<span class="jiaozhusup">校：⌈系系倒首⌋原作⌈系𥄉倒𩠐⌋，据彙訂本第3600頁改。</span>假借爲州縣字。所以言民之倒懸。其謬妄更不足辨矣。<br/>
</p></div></body>
</html>
