<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 讀書剳記 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->讀書剳記 八卷
</h2>
<!--ed:-->江蘇巡撫採進本
<p>
<!--no:-->明徐問撰。問字用中。號養齋。武進人。宏治壬戌進士。官至南京戶部尚書。諡莊裕。事蹟具明史本傳。是書乃問巡撫貴州時。與門人問答。隨時剳記而成。所論天文歷象山川性理六經四子書。皆守先儒成說。其論學則一本程朱。而力黜姚江之學。如古本大學。親民格物知行合一各說。皆逐條辨正。嘗與羅欽順書云。王氏之學。本諸象山。至今眩惑人聽。讀書剳記第二册。實闢其說。蓋以廣中侍讀黃才伯。促而成之。才伯者。黃佐字也。云第二册者。卽指此本第五卷。今核其所闢各條。大都託之或謂。又稱爲近學世學。而竝未斥言。蓋是時王學盛行。羽翼者衆。故問不欲顯加排擯。然所摘發。多能切中癥結。迥異乎陳建諸人。叫囂毒詈。如不共戴天者。史稱問官長蘆鹽運使。終任不取一錢。則與言淸行濁者異。文載問官貴州巡撫時。破獨山州賊蒙鉞。則與迂疎無用者亦異。宜其言篤實切近。無講學家之積習矣。<br/>
</p></div></body>
</html>