<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 春秋大事表 五十卷 輿圖 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋大事表 五十卷
<!--ti:-->輿圖 一卷
<!--ti:-->附錄 一卷
</h2>
<!--ed:-->兩江總督採進本
<p>
<!--no:-->國朝顧棟高撰。棟高有尚書質疑。已著錄。是書以春秋列國諸事。比而爲表。曰時令。曰朔閏。曰長歷拾遺。曰疆域。曰爵姓存滅。曰列國地理犬牙相錯。曰都邑。曰山川。曰險要。曰官制。曰姓氏。曰世系。曰刑賞。曰田賦。曰吉禮。曰凶禮。曰賓禮。曰軍禮。曰嘉禮。曰王迹拾遺。曰魯政下逮。曰晉中軍。曰楚令尹。曰宋執政。曰鄭執政。曰爭盟。曰交兵。曰城築。曰四裔。曰天文。曰五行。曰三傳異同。曰闕文。曰吞滅。曰亂賊。曰兵謀。曰引據。曰杜注正譌。曰人物。曰列女。其險要表後。附以地形口號。五禮表後。附以五禮源流。口號輿圖。則用朱字墨字。以分別古今地名。附錄則皆諸表序幷表中所未及者。又爲辨論。以訂舊說之譌。凡百三十一篇。考宋程公說作春秋分紀。以傳文類聚區分。極爲精密。刊版久佚。鈔本流傳亦罕。棟高蓋未見其書。故體例之閒。往往互相出入。又表之爲體。昉於周譜旁行斜上。經緯成文。使參錯者歸於條貫。若其首尾一事。可以循次而書者。原可無庸立表。棟高事事表之。亦未免繁碎。至參以七信歌括。於著書之體亦乖。然條理詳明。考證典核。較公說書實爲過之。其辨論諸篇。皆引據博洽。議論精確。多發前人所未發。亦非公說所可及。其朔閏一表。用杜預隱公元年正月起辛巳朔之說。與陳厚耀所推長歷退一閏者不合。蓋厚耀之書。棟高亦未之見。故稍有異同云。<br/>
</p></div></body>
</html>