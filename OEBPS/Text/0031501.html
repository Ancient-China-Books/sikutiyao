<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩說解頤 四十卷
</h2><p>
<!--no:-->明季本撰。本有易學四同。已著錄。是書凡總論二卷。正釋三十。卷字義八卷。大抵多出新意。不肯剽襲前人。而徴引該洽。亦頗足以自申其說。凡書中改定舊說者。必反覆援據。明著其所以然。如以南山篇之必告父母句。爲魯桓告父母之廟。九罭篇之公歸不復句。謂以鴻北向。則不復爲興。下泉篇之郇伯。爲指郇之繼封者而言。皇父卿士章。謂以寵任爲先後。故崇卑不嫌雜陳。頍弁篇之無幾相見句。爲兄弟甥舅自相謂。如斯之類。皆足於舊說之外。備說詩之一解。雖閒傷穿鑿。而語率有徴。尚非王學末流。以狂禪解經者比也。存此一編。使知姚江立教之初。其高足弟子。研求經傳。考究訓詁乃如此。亦何嘗執六經註我之說。不立語言文字哉。
</p><br/></div></body></html>