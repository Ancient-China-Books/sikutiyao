<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->晁無咎詞 六卷
</h2><p>
<!--no:-->宋晁補之撰。補之有雞肋集。已著錄。是集書錄解題作一卷。但稱晁無咎詞。柳塘詞語則稱其詞集亦名雞肋。又稱補之常自銘其墓。名逃禪詞。考楊補之亦字無咎。其詞集名曰逃禪。不應名字相同。集名亦復蹈襲。或誤合二人爲一歟。此本爲毛晉所刊。題曰琴趣外篇。其跋語稱詩餘。不入集中。故名外篇。又分爲六卷。與書錄解題皆不合。未詳其故。卷末洞仙歌一首。爲補之大觀四年之絕筆。則舊本不載。晉摭黃昇花菴詞選。補錄於後者也。補之爲蘇門四學士之一。集中如洞仙歌第二首。塡盧仝詩之類。未免效蘇軾檃括歸去來詞之顰。然其詞神姿高秀。與軾實可肩隨。陳振孫於淮海詞下。記補之之言曰。少游詞如斜陽外寒鴉數點。流水繞孤村。雖不識字人。亦知是天生好言語。觀所品題。知補之於此事特深。不但詩文之擅長矣。刊本多譌。今隨文校正。其引駕行一首。證以柳永樂章集。及集內春雲輕鎖一首。實佚其後半。無從考補。今亦仍之。至琴趣外篇。宋人中如歐陽修。黃庭堅。晁端禮。葉夢得四家詞。皆有此名。併補之此集而五。殊爲淆混。今仍題曰晁無咎詞。庶相別焉。
</p><br/></div></body></html>