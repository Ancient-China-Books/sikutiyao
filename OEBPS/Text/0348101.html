<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 吳文正集 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->吳文正集 一百卷
</h2>
<!--ed:-->浙江孫仰曾家藏本
<p>
<!--no:-->元吳澄撰。澄有易纂言。已著錄。是集爲其孫當所編。永樂丙戌。其五世孫爟所重刊。後有爟跋曰。支言集一百卷。私錄二卷。皆大父縣尹公手所編類。刊行於世。不幸刻版俱燬於兵火。舊本散落。雖獲存者。閒亦殘闕。迨永樂甲申。始克取家藏舊刻本。重壽諸梓。篇類卷次。悉存其舊。不敢更改。惟卷首增入年譜神道碑行狀國史傳以冠之。但舊所闕簡。徧求不得完本。今故止將殘闕篇題。列於各卷之末。以俟補續云云。則此本乃殘闕之餘。非初刻之舊矣。然檢其卷尾闕目。惟十七卷徐君順詩序一篇。五十四卷題趙天放桃源卷後一篇。五十七卷題約說後一篇。又三十七卷滹南王先生祠堂記。末註此下有闕文而已。所佚尚不多也。初許衡之卒。詔歐陽元作神道碑。及澄之卒。又詔揭徯斯撰神道碑。首稱皇元受命。天降眞儒。北有許衡。南有吳澄。所以恢宏至道。潤色鴻業。有以知斯文未喪。景運方興云云。當時蓋以二人爲南北學者之宗。然衡之學主於篤實以化人。澄之學主於著作以立教。故世傳魯齋遺書。僅寥寥數卷。而澄於註解諸經以外。訂正張子邵子書。旁及老子莊子太玄樂律八陣圖葬經之類。皆有撰論。而文集尚裒然盈百卷。衡之文明白質朴。達意而止。澄則詞華典雅。往往斐然可觀。據其文章論之。澄其尤彬彬乎。吳當所編。過於求備。片言隻字。無不收拾。有不必存而存者。未免病於稍濫。然此自南宋以來。編次遺集之通弊。亦不能獨爲當責矣。<br/>
</p></body>
</html>