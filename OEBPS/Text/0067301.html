<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 五經蠡測 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->五經蠡測 六卷
</h2>
<!--ed:-->兩江總督採進本
<p>
<!--no:-->明蔣悌生撰。悌生字叔仁。福寧州人。洪武初以明經官訓導。是書乃其元季避兵藍田谷中所作。嘉靖戊戌。<span class="jiazhu">案原序不題年號。但稱戊戌。以序中一百六十餘年語推之。知爲嘉靖十七年。）浮梁閔文振纂修州志。始得稾於其裔孫宗雨。序而刻之。前有洪武庚戌悌生自序。凡易一卷。書一卷。詩三卷。春秋一卷。後有文振附記。曰右五經。詩說獨多。易書次之。春秋爲少。禮記亡闕。今猶題曰五經蠡測。仍其舊也云云。今觀其書。或載經文。或但標章句之目。所說或大書。或夾註。體例絕不畫一蓋猶未成之草稾。又尚書太甲篇首。有曰詩書小序。前已詳言之矣。然以前絕未論詩書序。則不但禮記散佚。併尚書亦有佚脫也。其說易。多斟酌程傳本義之異同。如解頤卦虎視眈眈。其欲逐逐。謂大臣之求賢爲助。如虎之求肉爲食。穿鑿太甚。如解龍戰于野。謂坤象不得稱龍。龍卽乾卦六爻之龍。陰盛而與之戰。嫌於无陽。故稱龍以明陽未嘗无。則立義特爲正大。其說書。於蔡沈集傳。多所訂正。解盤庚疑有錯簡三章。未免因王柏謬說。又加推廣。至於高宗肜日。謂果爲高宗之事。則當稱王。不當首稱廟號。用鄒氏音釋之說。以爲祖庚祀高宗。亦不爲無見。其說詩。謂小序固有紕繆。而朱子疾之太甚。於諸篇同異。務持兩家之平。在元明之閒。可謂屹然獨立。無依門傍戶之私。至其以鳲鳩爲美周公。乃豳風之詩。錯簡入於曹風。則又臆斷之餘習矣。春秋僅說滕子來朝。子同生。夫人姜氏孫于齊。夫人姜氏會齊侯于禚。公及夫人會齊侯于陽穀。齊仲孫來六條。（案孫於齊與會禚。合爲一條。</span>而仲孫一條。與陽穀一條。年月又復顛倒。其說不甚主胡傳。然旣曰胡傳不合筆削之初意。又曰聖人復生。亦將有取於胡氏之言。又何必一一盡合於筆削之初意。則於胡傳亦尚在疑信閒也。大抵僻處窮山。罕窺古籍。於考據引證。非其所長。而覃精研思。則往往有所心得。名雖不及熊朋來。書則實在朋來上也。<br/>
</p></div></body>
</html>