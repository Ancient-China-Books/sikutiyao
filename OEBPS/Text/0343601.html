<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 葦航漫遊稾 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->葦航漫遊稾 四卷
</h2>
<!--ed:-->永樂大典本
<p>
<!--no:-->宋胡仲弓撰。仲弓字希聖。淸源人。其生平不少概見。惟集中一第詩。有衣冠新進士。湖海舊詩人之句。知嘗登第。夜夢蒙仲作二象笏詩。有嗟余初筮令之句。知嘗宰縣。將之官越上畱別諸友詩。有一官如許冷。況復是淸貧。槐市風何古。蘭亭本却眞之句。知官在會稽。老母適至時已見黜詩。有千里迎阿㜷。相見翻不樂。微祿期奉親。親至祿已奪之句。知不久罷歸。雪中雜興詩。有不被功名縛。江湖得散行之句。知被斥以後。浪跡以終。故以葦航漫遊名稾。其行事則不可考矣。仲弓詩名不甚著。惟陳起江湖後集。錄所作頗夥。然校以永樂大典。分列於各韻下者。起所選之外。遺佚尚多。今蒐採裒輯。編爲四卷。雖未必盡覩其全。視起所編。則已增益者多矣。南宋末年。詩格日下。四靈一派。攄晚唐淸巧之思。江湖一派。多五季衰颯之氣。故仲弓是編。及其兄仲參所作竹莊小集。均不出山林枯槁之調。如七言律中旱湖一首。當凶祲流離之時。絕無惻隱。乃云但使孤山梅不死。其除風物不關情。尤宋季游士矯語高蹈之陋習。然吟咏旣繁。性情各見。洪纖俱響。正變兼陳。苟非淫慝之音。卽不在放斥之列。詩家有此一格。固不妨使之竝存。亦錄唐詩者不遺周曇咏史之例也。永樂大典所載。別有漫遊集一書。核其體例。蓋採宋元兩代之作。彙爲總集。當時校讎未密。朱書標目。往往與此集混淆。今竝考校姓名。删除譌異。不使與此集相亂。庶幾不失其眞焉。<br/>
</p></div></body>
</html>