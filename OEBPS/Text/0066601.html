<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 程氏經說 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->程氏經說 七卷
</h2>
<!--ed:-->通行本
<p>
<!--no:-->不著編輯者名氏。皆伊川程子解經語也。書錄解題謂之河南經說。稱繫辭一書一詩二春秋一論語一改定大學一。又稱程氏之學。易傳爲全書。餘經具此。其門目卷帙。與此本皆合。則猶宋人舊本也。其中若詩書解。論語說。本出一時雜論。非專著之書。春秋傳則專著而未成。觀崇寧二年自序可見。至繫辭說一卷。文獻通考併於易傳。共爲十卷。宋志則於易傳九卷之外。別著錄一卷。然程子易傳。實無繫辭。故呂祖謙集十四家之說。爲繫辭精義以補之。此卷疑或後人掇拾成帙。以補其闕也。改定大學。兼載明道之本。或以兄弟之說。互相參考歟。明徐必達編二程全書。併詩解二卷爲一卷。而別增孟子解一卷。中庸解一卷。共爲八卷。然經義考引康紹宗之言。謂孟子解乃後人纂集遺書外書而成。非程子手著。至中庸解之出呂大臨。朱子辨證甚明。亦不得竄入程氏經說。增此一種。故今所錄。仍用宋本之舊焉。<br/>
</p></div></body>
</html>