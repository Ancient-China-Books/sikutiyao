<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 小學紺珠 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->小學紺珠 十卷
</h2>
<!--ed:-->江西巡撫採進本
<p>
<!--no:-->宋王應麟撰。分門隸事。與諸類書略同。而每門之中。以數爲綱。以所統之目繫於下。則與諸類書迥異。蓋仿世傳陶潛四八目之例。以數目分隸故實。遂爲類事者別剏一格也。其閒隨筆記錄。或有不及編次者。如律歷類。首序六律六呂。以至度量權衡。次序四時八正二氣十二月之類。蓋由律及歷也。而其後復序五音六十四聲八十四調。其後復序七閏八會之類。前後殊無條理。又如五ト三兆四兆九簭之類。應麟玉海系之藝術。而此書收入律歷。亦自亂其例。閒有採摭未備。失之耳目之前者。如天文類中。旣載淮南天文訓之八紘八極。而東西南北中之五官。子午丑未寅甲卯酉辰戌巳亥之六府。乃不見錄。器用類中。旣載周官之八尊。而賈疏之十有六尊。乃不見錄。旣載春秋傳褅飫宴之三蒸。而儀禮疏之牲有二十一體。乃不見錄。如斯之類。不一而足。閻若璩潛邱劄記。僅摘其九經不分唐宋。併漏十三經之名。尚爲未盡也。然後來張九韶羣書拾唾。宮夢仁讀書紀數略。雖採掇編輯。較爲明備。而實皆以是書爲藍本。踵事者易。剏始者雖。篳路藍縷。又烏可沒應麟之功歟。<br/>
</p></body>
</html>