<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 呂氏雜記 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->呂氏雜記 二卷
</h2>
<!--ed:-->永樂大典本
<p>
<!--no:-->宋呂希哲撰。希哲字原明。先世萊州人。後家壽州。夷簡其祖。公著其父也。初以父蔭入官。公著爲相之日。不肯求進取。公著沒。始爲兵部員外郞。進崇政殿說書。紹聖初。以祕閣校理。出知懷州。旋分司南京。居和州。徽宗初。召爲光祿少卿。力請外補。以直祕閣知曹州。坐黨籍奪職。後復歷知相邢二州。罷奉宮祠。羇寓淮泗閒以卒。事蹟具宋史本傳。希哲少從焦千之孫復石介學。又從二程子張子及王安石父子游。故其學問。亦出入於數家之中。醇疵互見。朱子語錄稱其學於程氏。意欲直造聖人。盡其平生之力。乃反見佛與聖人合。今觀此書。喜言禪理。每混儒墨而一之。誠不免如朱子所言。又宋史載王安石欲薦希哲爲講官。希哲辭曰。辱與公相知久。萬一從仕將不免異同。則疇昔相與之意盡。安石乃止。故所記安石父子事。亦無譏訶之詞。然其記顧臨使北之對。則謂爲世教者當重儒。又謂祖孔宗孟。學之正也。苟異於此。皆學之不正。又記司馬光闢佛之語。又斥老子剖斗折衡之說。而深辨孔子非師老子。又極論禮樂之不可廢。則其所見。特如蘇軾蘇轍之流。時時出入二氏。固未可盡以異學斥。至於直載劉經太學頌。以見過尊安石。直載程公遜賀待制詩。以見過諛王雱。則於荊舒父子。亦有微詞。非竟相黨附者矣。其他所記家世舊聞。朝廷掌故。多可與史傳相參考。中如𣏌柳湍水一條。喜怒哀樂一條。耕莘釣渭一條。今皆誤入程氏遺書中。殆以詞旨相近。故不及辨別耶。是書宋志不著錄。通考歲時類中。有呂原明歲時雜記二卷。考陸游渭南集有歲時雜記跋。稱太平無事之日。故都節物。及中州風俗。人人知之。若不必記。喪亂來。七十餘年。遺老凋落無在者。然後知此書之不可闕。則當如夢華錄之類。又周必大平園集。有歲時雜記序。稱上元一門。多至五十餘條。則分門輯類之書。與此不合。惟文淵閣書目載呂原明雜記一冊。蓋卽此本。其中所載詩話。如王逵贈蔡襄作。元絳賀王安石作。呂公弼游東園作諸篇。厲鶚宋詩紀事皆未採入。知近代久無傳本。今以永樂大典所載。裒合成帙。編爲二卷。閒有呂氏他書之文。而永樂大典誤標此書者。疑以傳疑。亦併錄之。而各附案語訂正焉。<br/>
</p></body>
</html>