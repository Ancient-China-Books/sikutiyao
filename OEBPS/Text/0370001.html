<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 陶菴全集 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->陶菴全集 二十二卷
</h2>
<!--ed:-->浙江巡撫採進本
<p>
<!--no:-->明黃淳耀撰。淳耀有山左筆談。已著錄。淳耀湛深經術。刻意學古。所作科舉之文。精深純粹。一掃明季剽摹譎怪之習。而平日力敦古義。尤能以躬行實踐爲務。毅然不爲榮利所撓。如吾師自監諸錄。皆其早年所訂論學之語。趨向極其醇正。而平易可近。絕無黨同伐異之風。足以見其所得之遠。文章和平温厚。矩矱先民。詩亦渾雅天成。絕無懦響。於王李鍾譚餘派。去之惟恐若浼。可謂矯然拔俗。卒之致命成仁。垂芳百世。卓然不愧其生平。可以知立言之有本矣。集爲其門人陸元輔所輯。見於明史者十五卷。此本爲文七卷。文補遺一卷。詩八卷。詩補遺一卷。吾師錄一卷。自監錄四卷。共二十二卷。乃後人續加增輯以行者也。<br/>
</p></div></body>
</html>