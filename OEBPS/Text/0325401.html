<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 樂圃餘稾 十卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->樂圃餘稾 十卷
<!--ti:-->附錄 一卷
</h2>
<!--ed:-->兩淮馬裕家藏本
<p>
<!--no:-->宋朱長文撰。長文有吳郡圖經續記。已著錄。長文著述甚富。所撰詩詞賦辨表章雜說。凡一百卷。以所居名樂圃。故名之曰樂圃集。南渡以後。盡燬於兵。其從孫知漢陽軍思。裒集遺文。得詩百六十有三。記五。序六。啓七。墓誌五。雜文六。重爲編次。類爲十卷。又以墓銘表傳爲附錄一卷。鋟木以傳。以非樂圃集之全本。故名之曰餘稾。歲久版佚。藏書家遞相傳錄。惟寫本僅存。康熙壬辰。其裔孫岳壽。卽舊本重刊。復行於世。外附補遺詩一首。贊一首。則明嘉定陸喜穎所掇拾增人也。稾中墓銘。皆署其父公綽名。蓋長文少時代其父作。思從石刻錄出。亦可見常時搜討之勤矣。葉夢得避暑錄話曰。元豐閒淮浙士人。以疾不仕。因以行義聞於鄉里者二人。楚州徐積。仲車。蘇州朱長文伯原。則長文在南北宋閒。與徐積齊名。然積之學問主精研事理。長文之學問主博考古今。積之文章多怪偉駭俗。長文之文章多平易近人。其所造則各有不同云。<br/>
</p></div></body>
</html>