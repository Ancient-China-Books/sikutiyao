<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十五 別集類存目九 定峰樂府 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十五
<!--sf:-->別集類存目九
</font><h2>
<!--ti:-->定峰樂府 十卷
</h2>
<!--ed:-->江蘇巡撫採進本
<p>
<!--no:-->國朝沙張白撰。張白原名一卿。號定峰。江陰人。是集皆所作樂府。或用古題。或自製新題。曹禾爲之評點。第五卷中。有爲王熙作靑箱堂頌。爲魏裔介作脩竹頌。禾跋其後曰。或問靑箱堂脩竹二頌。何以俱入樂府。予曰子不見郭茂倩全書乎。宋泰始歌舞典詞。其中皇華頌聖祖頌。天符頌。明德頌。帝圖頌。皆頌也。頌何可不入樂府哉。不獨頌也。自六朝至唐。凡古七言律詩絕句排。律無不入樂府者。俱取其聲律格調。非可執一論也云云。案禾此說。似乎博洽。而實未詳考。如從其始而論。則頌居四詩之一。是爲樂府之原本。又何必牽引宋舞曲詞以相附會。如核其派別而論。則律逐調移。詞隨律變。郊祀燕享。有殊於鼓吹。平調淸商。有殊於吳聲。以至舞曲琴操。體例各殊。郭茂倩書。可以覆按。如必混而一之。總歸諸樂府。則合而併之。正可總謂之詩。又何樂府之云乎。至謂五七言律詩絕句排律。無不入樂府者。其說又知一而不知二。禾所謂五七言律者。非沈佺期古意姚崇享龍池樂章之類乎。所謂排律者。非薛道衡昔鹽。楊巨源萬壽無疆詞之類乎。漢魏至唐。自朝廟樂章以外。大抵採詩入樂者多。倚聲製詞者少。其詩人擬作亦緣題取意者多。按譜塡腔者少。故竹枝詞楊柳枝囉嗊曲之屬。其倚聲製詞。按譜塡腔者也。王維送元二使安西詩譜爲陽關曲。此採詩入樂者也。蜀道難卽賦蜀道。巫山高。卽賦巫山。此緣題取意者也。當其入樂。與詩絕不相關。且有割取詩末四句。如李嶠汾陰行。割取詩前四句。如高適哭單父梁二少府詩者。當其作詩。與樂亦絕不相關。甚有以古題衍爲七言律詩。如胡曾之關山月者。又甚至每句衍爲一首。如趙嘏之昔鹽者。其閒連篇大曲。入破多用五言絕句。而謂五言絕句爲入破。則不可。遣隊多用七言絕句。而謂七言絕句爲遣隊。則不可。張白旣不知詩樂之分。禾又徒見樂府之用律詩。遂執律詩以爲樂府。均失之矣。<br/>
</p></div></body>
</html>