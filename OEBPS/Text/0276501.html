<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十四 雜家類存目十一 五子纂圖互註 四十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十四
<!--sf:-->雜家類存目十一
</font><h2>
<!--ti:-->五子纂圖互註 四十二卷
</h2>
<!--ed:-->浙江巡撫採進本
<p>
<!--no:-->宋龔士卨編。士卨爵里無考。前有自序。題景定改元。蓋理宗時人。又有三私印。一曰龔氏。一曰子質。一曰石廬子。蓋其字與號也。是書於老子用河上公註。凡二卷。於莊子用郭象註。附以陸德明音義。凡十卷。於荀子用楊倞註。凡十卷。於揚子法言用李軌柳宗元宋咸吳祕司馬光五家註。凡十卷。於文中子中說用阮逸註。凡十卷。每種前各有圖。而於原註之中。增以互註。多引五經四書。及諸子習見之語。未能有所發明。其於文中子。則並無互註體例。殊未畫一。至老子之首列三圖。一曰混元三寶。一曰初眞內觀靜令。一曰金丹。莊子之首。惟列周子太極圖。荀子之首。列三圖。一曰欹器。一曰天子大路。一曰龍旂九旂。揚子之首列二圖。一曰渾儀。一曰五聲十二律。文中子之首列二圖。一曰世系。一曰年表。無一足資考證者。而莊子因大宗師篇有太極二字。遂附會以周子之圖。尤爲無理。核其紙色版式。乃宋末建陽麻沙本。蓋無知書賈。茍且射利者所爲。因其宋人舊刻。姑存其目。以備考耳。<br/>
</p></div></body>
</html>