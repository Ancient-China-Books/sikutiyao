<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->江淮異人錄 二卷
</h2><p>
<!--no:-->宋吳淑撰。淑有事類賦。已著錄。是編所紀。多道流俠客術士之事。凡唐代二人。南唐二十三人。徐鉉嘗積二十年之力。成稽神錄一書。淑爲鉉壻。殆耳擩目染。挹其流波。故亦喜語怪歟。鉉書說鬼。率誕漫不經。淑書所記。則周禮所謂怪民。史記所謂方士。前史往往見之。尚爲事之所有。其中如耿先生之類。馬令陸游二南唐書皆採取之。則亦非盡鑿空也。尤袤遂初堂書目。載此書作江淮異人傳。疑傳寫之譌。又宋史淑本傳。載是書三卷。而陳振孫書錄解題作二卷。宋藝文志亦同。則列傳以二爲三。由字誤矣。其書久無傳本。今從永樂大典中掇拾編次。適得二十五人之數。首尾全備。仍爲完書。謹依宋志。仍分爲上下二卷。以復其舊焉。
</p><br/></div></body></html>