<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 皇極經世書傳 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->皇極經世書傳 八卷
</h2>
<!--ed:-->河南巡撫採進本
<p>
<!--no:-->明黃畿撰。畿字宗大。香山人。黃佐父也。是書有佐附記曰。皇極經世。未有全書。先君得諸道藏。手自錄之。今性理所載。乃蔡西山指要。非其全也。祝泌氏鈐以泰爲元。六十四卦。皆用四爻。與邵子異矣，廖應淮元元集從之。惟朱隱老始宗本旨爲之說。然未盡也。先君自成化乙已。隱居粤洲艸堂。始悟氣以六變。體以四分。用九則三十六宮。用六則二十四閏。聲音律呂。圓唱方和。而後乾坤坎離用焉。天地萬物之理。貫於一矣。又稱凡所註釋有未備者。佐附以膚見。則推步也。年月日時分秒晝夜進退積成一元消長。則命算工補其闕焉。然則是書佐所續成也。又稱畿有自序。此本無之。殆傳寫佚脫矣。<br/>
</p></div></body>
</html>