<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 欽定臨淸紀略 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->欽定臨淸紀略 十六卷
</h2>
<p>
<!--no:-->乾隆四十二年大學士于敏中等恭撰奏進。乾隆三十九年九月。山東壽張逆寇王倫反。突掠陽穀。趨臨淸。直隸山東合兵蹙之。而大學士舒赫德奉詔統八旗勁旅亦至。王倫窮迫自焚死。盡俘其黨。械送京師。磔於市。因命述戡定始末爲此編。我朝自列聖以來。醲化懿綱。重熙累洽。普天率士。含識知歸。我皇上念切痌癏。德符幬載。求寧求瘼。宵旰憂勞。恆恐一夫之不獲。深仁厚澤。縷數難窮。卽田賦之蠲除。動千百萬。漕粟之寬貸。亦動千百萬。水旱偶沴。賑卹頻仍。更不知其幾千百萬。數十年來。述聖政者。亦不勝其紀載。四瀛之內。徧沃衢尊。蓋莫不食福飲和。熙春泳化。無論圓顱方趾。具有彝良。卽悍戾鷙忍之徒。亦皆當革彼鴞音。化其鷹眼。王倫等乃肆萌逆節。敢亂天常。遂煩鄭澤之攻。自取貝州之戮。蓋天地之大。無所不生。狼貪實出於性成。虺毒自爲其種類。初則事魔喫菜。託以斂財。繼乃聚衆焚香。因而成黨。自知妖言左道。聖世不容。遂僥倖苟延。鋌而走險。變生意外。蓋以此也。然而運策九重。指揮七萃。不旋踵而斧螳鋒蝟。殘滅無遺。奏功之速。未有過於是役者。豈非人心之所共憤。卽天道之所必誅乎。是編所錄。詳述制勝之機宜。並明倡亂之緣起。所以爲天下萬世自外生成之炯戒也。至於安輯流亡。撫綏困乏。兵燹之餘。所以善籌其後者。謀畫無所不周。惠養無所不至。益足見聖德如天。而王倫等之辜恩謀逆。爲罪深於梟獍矣。<br/>
</p></body>
</html>