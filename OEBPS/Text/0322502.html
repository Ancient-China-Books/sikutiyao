<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 南陽集 三十卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->南陽集 三十卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->宋韓維撰。維字持國。潁昌人。絳之弟也。以蔭入仕。英宗朝累除知制誥。神宗卽位。爲翰林學士。元祐初拜門下侍郞。以太子少傅致仕。紹聖中坐元祐黨籍。謫均州安置。元符初復官卒。嘗封南陽郡公。故以名集。事蹟具宋史本傳。陳振孫書錄解題。作二十卷。稱後有其外孫沈晦跋。前有鮮于綽所撰行狀。此本凡詩十四卷。內制一卷。外制三卷。王邸記室二卷。奏議五卷。表章雜文碑志各一卷。手簡歌詞共一卷。附錄一卷。較陳氏所載多十卷。疑陳氏譌三十爲二十。鮮于綽所撰行狀。今與沈晦跋竝列卷末。亦與陳氏所說不同。然目錄仍以行狀列卷首。則傳寫者誤移之也。其第十九卷二十卷。稱王邸記室。立名頗別。考邵伯温聞見前錄。稱神宗開潁邸。韓琦擇官僚。用王陶韓維陳薦孫國忠孫思恭邵亢云云。蓋維於是時掌兩宮牋奏所作耳。其集刊版久佚。藏書家轉相繕錄。譌脫頗多。第三十卷與附錄一卷。尤顛舛參差。凡不可讀。蓋沈晦作跋之時。已云文字舛駁。不可是正。今流傳又四五百載。其愈謬也固宜矣。謹考定其可知者。其原闕字句。無可校補。則姑仍其舊焉。<br/>
</p></div></body>
</html>