<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十五
<!--sf:-->別集類十五
</font><h2>
<!--ti:-->鶴山全集 一百九卷
</h2><p>
<!--no:-->宋魏了翁撰。了翁有周易要義。已著錄。南宋之衰。學派變爲門戶。詩派變爲江湖。了翁容與其閒。獨以窮經學古。自爲一家。所著作詩文極富。本各自爲集。此本乃後人裒合諸本。共次爲一編。其三十五卷下。題渠陽集。三十七卷下。題朝京集。九十卷下。題自菴類稾。則猶仍其舊名。刊削未盡者也。史稱了翁年十五時。爲韓愈論。抑揚頓挫。已有作者之風。其天姿本自絕異。故自中年以後。覃思經術。造詣益深。所作醇正有法。而紆徐宕折。出乎自然。絕不染江湖遊士叫囂狂誕之風。亦不染講學諸儒空疎拘腐之病。在南宋中葉。可謂翛然於流俗外矣。其集原本一百卷。見於焦竑經籍志。前者淳熙己酉。宛陵吳淵序。凡詩二十卷。牋表制誥奏議等十八卷。書牘七卷。記九卷。序銘字說跋等十六卷。啓三卷。誌狀二十一卷。祭文輓詩三卷。策問一卷。長短句三卷。雜文四卷。又制舉文三卷。周禮折衷四卷。拾遺一卷。師友雅言二卷。共成一百一十卷。此十卷皆註有新增字。蓋書坊刊版所續入。然了翁尚有古今考一卷。又不入此集。蓋偶遺也。元明閒集版湮廢。嘉靖辛亥。四川兵備副使高翀等。始重刻於邛州。而校訂草率。與目多不相應。或書中有此文。而目反佚之。疑有所竄改。已非其舊。又目凡一百十卷。而吳鳳後序。稱一百七卷。蓋重訂時失於檢勘。又周禮折衷。併爲三卷。以師友雅言併爲一卷。又闕拾遺一卷。故實止此數。然世閒僅存此本。流傳甚少。今重加校定。仍其所闕。析其所併。定爲一百九卷。而原目之參錯不合者。則削而不錄焉。
</p><br/></div></body></html>