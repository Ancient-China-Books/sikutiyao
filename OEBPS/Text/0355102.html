<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 山窗餘稾 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->山窗餘稾 一卷
</h2>
<!--ed:-->浙江鮑士恭家藏本
<p>
<!--no:-->元甘復撰。復字克敬。餘干人。其詩源出於張翥。雖不及翥之才力富健。諸體兼備。而風懷澄澹。意境翛然。五言古體。綽有韋柳之遺。其格韻乃似在翥上。蓋才有所偏長。詣有所獨至也。元亡之後。遁跡以終。著作散佚。僅存手墨於同里趙石蒲家。凡文數十篇。詩十餘首。明成化中。石蒲之孫琥。始爲繕錄開雕。復見於世。雖零篇斷簡。所剩無多。而詩格文筆。一一高潔。疑復當日自擇其最得意者。手錄此帙。故篇篇率有可觀。轉勝於珠礫雜陳。務盈卷帙。徒供覆瓿者矣。顧嗣立元詩選。稱琥刻是編。劉憲爲序。此本僅有琥跋。不載憲序。蓋刊版散失之後。輾轉傳鈔佚之矣。然復集自足傳。亦不以序之有無爲輕重也。<br/>
</p></div></body>
</html>