<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 芥隱筆記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->芥隱筆記 一卷
</h2>
<!--ed:-->通行本
<p>
<!--no:-->宋龔頤正撰。頤正字養正。處州遂昌人。本名敦頤。光宗受禪。改今名。爲國史院檢討官。其書名芥隱筆記者。考韓元吉南澗甲乙稿。中有題芥隱一詩。爲頤正而作。蓋其書室之名。因以名其所著也。頤正考證博洽。具有根柢。而舛謬處亦時有之。如韓愈馬上誰家白面郞詩。誤以爲杜甫詩。公羊傳孔父義形於色。誤以爲左傳孔子語。王昌齡夢中喚作棃花雪詩。誤以爲王建。信乎考證之難。然統合全編。則精核者居多。要不在沈括筆談。洪邁隨筆之下。未可以卷帙多少爲甲乙也。每條下多有註語。其中班固賓戲一條。與正文不相應。王安石草堂懷古一條。明註異同。其王建一條。註乃明駁之。似非頤正所自註。然出自誰手。則不可考矣。<br/>
</p></div></body>
</html>