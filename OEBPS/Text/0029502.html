<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部十五
<!--sf:-->詩類一
</font><h2>
<!--ti:-->毛詩陸疏廣要 二卷
</h2><p>
<!--no:-->吳陸璣撰。明毛晉注。晉原名鳳苞。字子晉。常熟人。家富圖籍。世所傳影宋精本。多所藏收。又喜傳刻古書。汲古閣版。至今流布天下。故在明季。以博雅好事名一時。嘗刻津逮祕書十五集。皆宋元以前舊帙。惟此書爲晉所自編。陸璣原書二卷。毎卷又分二子卷。蓋儲藏本富。故徴引易繁。採摭既多。故異同滋甚。辨難考訂。其說不能不長也。其中如南山有臺一條。則引韻書證其佚脱。有集維鷮一條。則引詩緝證其同異。其考訂亦頗不苟。至於嗜異貪多。毎傷支蔓。如鶴鳴于九皐一條。後附焦山瘞鶴銘考一篇。蔓延及於石刻。於經義渺無所關。核以詁經之古法。殊乖體例。然雖傷冗碎。究勝空疎。明季說詩之家。往往簸弄聰明。變聖經爲小品。晉獨言言徴實。同宜過而存之。是亦所謂論其世矣。
</p><br/></div></body></html>