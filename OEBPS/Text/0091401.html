<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 增修復古編 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->增修復古編 四卷
</h2>
<!--ed:-->浙江汪啓淑家藏本
<p>
<!--no:-->舊本題吳均撰。但自署其字曰仲平。不著爵里。亦不著時代。其凡例稱註釋用黃氏韻會。而書中分部。全從周德淸中原音韻。則元以後人也。初張有作復古編。辨別篆隸之譌異。持論甚平。又惟主辨正字畫。而不復泛引訓詁。其說亦頗簡要。均乃病其太略。補輯是編。所分諸部。皆以俗音變古法。而所載諸字。又皆以古文繩今體。其拘者如童子必從人作僮之類。率滯礙而不可行。其濫者如仝字之類。引及道書。又蕪雜而不盡確。所分六書。尤多舛誤。如艐字爲國名。孫字爲人姓。階字訓等差。賓字訓客。環字訓繞之類。皆謂之假借。則天下幾無正字矣。其書自平聲至入聲。首尾完具。而每韻皆題曰上卷。殆尚有下卷而佚之。然其佚亦無足惜也。<br/>
</p></body>
</html>