<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 雅述 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->雅述 二卷
</h2>
<!--ed:-->陝西巡撫採進本
<p>
<!--no:-->明王廷相撰。廷相有愼言。已著錄。愼言雖多偏執。猶不大悖於聖賢。此書則頗多乖戾。自序謂宋儒才情有限。沾帶泥苴。使人不得淸澄宣朗。以覩孔門之景。余於讀書之暇。時置一論。求合道眞。積久成卷。分爲上下二篇。名曰雅述。謂述其中正經常。足以治世者云爾。今觀其書。標舉中庸修道之謂教爲本。而多斥枯禪寂坐之非。未爲無見。而過於擺落前人。未免轉成臆斷。如謂人性有善有惡。儒者亦不計與孔子言性背馳與否。而曰孟子言性善。是棄仲尼而尊孟子矣。況孟子亦自有言不善之性者。何獨以性善爲名云云。是其所見。與告子殆無以異。又謂人生而靜。天之性也。感於物而動。性之欲也。此非聖人語。然則聖人之動。亦皆欲而非天耶。是又不以情言欲。直以私言欲。無怪其並性善而疑之矣。至謂雷搏擊成聲。乃物之所爲。但非人閒可得而見。尤涉於小說家神怪之言。廷相以詩名一時。而持論偏駁乃爾。蓋宏正以前之學者。惟以篤實爲宗。至正嘉之閒。乃始師心求異。然求異之初。其弊已至於如此。是不待隆萬之後。始知其決裂四出矣。<br/>
</p></div></body>
</html>