<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->左都御史張若溎家藏本

<div id="text"><font size="-1">
<!--fi:-->子部三
<!--sf:-->儒家類三
</font><h2>
<!--ti:-->二程子鈔釋 十卷
</h2><p>
<!--no:-->明呂柟撰。前有自序。稱初得二程全書於崔銑。以其中解說六經四書之語。與門弟子問答行事之言。統爲一書。浩大繁博。初學難於觀覽。因鈔出心所好者。集爲八卷。凡二十九篇。而卷首所列程子門人姓氏。後有嘉靖辛卯柟門人休甯程爵重刊跋。乃稱涇野先生鈔釋程氏書凡十卷。此本爲嘉靖丙申柟門人鄧誥所刊。卷數與爵跋相合。豈柟作序時。其書尚止八卷。後或有所增益。而序文則未改歟。其書不分門類。亦不敍先後。仍以二程遺書原載門人某某所記分編。每條之末。皆以一二語標其大意。昔朱子編遺書。嘗病其眞贗相雜。柟是書削駁留醇。頗爲不苟。蓋柟之學源於河津。最爲篤實。故去取皆有所見。惟其文原出李夢陽全集。率詰屈不可讀。故每條下。所釋詞旨。往往晦滯。非初學所能洞曉云。
</p><br/></div></body></html>