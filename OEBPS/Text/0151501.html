<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 長安志圖 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->長安志圖 三卷
</h2>
<!--ed:-->安徽巡撫採進本
<p>
<!--no:-->元李好文撰。好文字惟中。東明人。至治元年進士。官至光祿大夫河南行省平章政事。致仕。給翰林學士承旨一品祿終其身。事蹟具元史本傳。此書結銜。稱陝西行臺御史。考本傳。稱好文至正元年除國子祭酒。改陝西行臺治書侍御史。尋遷河東道廉訪使。又稱至正四年。仍除陝西行臺治書侍御史。六年始除侍講學士。此書蓋再任陝西時作也。自序稱圖舊有碑刻。元豐三年呂大防爲之跋。謂之長安故圖。蓋卽陳振孫所稱長安圖記。大防知永興軍時所訂者。好文因其舊本。芟除譌駁。更爲補訂。又以漢之三輔。及元奉元所屬者附入。凡漢唐宮闕陵寢。及渠涇沿革制度皆在焉。總爲圖二十有二。其中渠涇圖說。詳備明晰。尤有裨於民事。非但考古蹟。資博聞也。本傳載所著有端本堂經訓要義十一卷。歷代帝王故事一百六篇。又有大寶錄大寶龜鑑二書。而不及此圖。元史疎漏。此亦一端矣。此本乃明西安府知府李經所鋟。列於宋敏求長安志之首。合爲一編。然好文是書。本不因敏求而作。強合爲一。世次紊越。旣乖編錄之體。且圖與志兩不相應。尤失古人著書之意。今仍分爲二書。各著於錄。千頃堂書目。載此編作長安圖記。於本書爲合。此本題曰長安志圖。疑李經與長安志合刊。改題此名。然今未見好文原刻。而千頃堂書目。傳寫多譌。不盡可據。故今仍以長安志圖著錄。而附載其異同於此。備考核焉。<br/>
</p></body>
</html>