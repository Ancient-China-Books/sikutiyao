<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 天馬山房遺稾 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->天馬山房遺稾 八卷
</h2>
<!--ed:-->福建巡撫採進本
<p>
<!--no:-->明朱淛撰。淛字必東。號損巖。莆田人。嘉靖癸未進士。授湖廣道監察御史。會興國太后誕節。詔命婦朝賀。而慈壽太后誕節。轉不令命婦朝賀。淛上疏爭之。廷杖斥歸。終於家。事蹟具明史本傳。其詩文不事鉛華。獨抒懷抱。朱彝尊靜志居詩話。稱其詩無俗韻。誦之想見其人。蓋澤畔行吟。沈淪沒世。而未嘗有一窮鬱怨尤之語。是爲難也。至家居三十餘年。於民生國計。切切不忘。集中所載南洋水利之議。山寇海寇之防。皆指陳利病。斟酌時宜。委曲以告當事。不以罷黜而膜視。抑又難矣。其爭誕節朝賀疏。史僅删存大略。集中尚載其完本。用以壓卷。蓋自議禮諸臣獲罪後。舉朝皆附新局。淛與馬明衡。獨惓惓故君。尤其一生大節。故編錄遺文者。別爲一卷。弁於集首云。<br/>
</p></body>
</html>