<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->白雲集 七卷
</h2><p>
<!--no:-->明唐桂芳撰。桂芳一名仲。字仲實。號白雲。又號三峯。歙縣人。教授元之第五子。少從洪焱祖學。弱冠爲明道書院司訓。元至正中。用薦授建寧路祟安縣教諭。再任南雄路學正。以憂歸。明太祖定徽州。召對稱旨。命之仕。以瞽廢辭。尋攝紫陽書院山長。卒年七十有三。此集在程敏政所編唐氏三先生集中。廬陵鐘晦撰桂芳行狀。稱其文一以氣爲主。今觀集中。有與陳浩書。稱嘗慕蘇老泉閉戶探賾。古今上下。融液胸臆。故下筆源源。而無艱險窘迫態。輒謂文不可學而能。氣可以養而致。此蘇老家傳法也。蓋其平生宗旨如此。故所作容與逶迤。絕無聱牙晦澀之習。詩亦淸諧婉麗。頗合雅音。集中重修興安府孔子廟記。稱龍鳳元年。大丞相統軍下太平克應天。六年冬。僉事黃公行郡興安。重建府學。又贈汪德元序。稱大丞相吳國公。又黃憲僉唱酬詩序。稱大丞相位冢宰之明年。案龍鳳乃韓林兒年號。大丞相卽明太祖。蓋明興時實假僞宋號令。故用其紀年。徽州改興安府。在丁酉年。見明史地理志。其爲冢宰事。則明史不載。蓋必林兒所加官。而其後諱之。此亦可以證史也。
</p><br/></div></body></html>