<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書輯錄纂注 六卷
</h2><p>
<!--no:-->元董鼎撰。鼎字季亨。鄱陽人。朱子之學。授於黃榦。鼎族兄夢程。嘗從榦游。鼎又從夢程聞緒論。故自敍謂得朱子之再傳。是編雖以蔡沈集傳爲宗。而集傳之後。續以朱子語錄。及他書所載朱子語。謂之輯錄。又採諸說之相發明者。附列於未。謂之纂注。自序稱集傳既爲朱子所訂定。則與自著無異。又稱薈萃成朱子之一經。則仍以朱子爲主也。考蔡沈書集傳序。惟稱二典三謨。嘗經先生點定。故陳櫟作書集傳纂疏。惟虞書首標朱子。而夏書以下。則不然。其凡例曰。首卷有朱子訂定四字。不忘本也。自二卷起。去四字。紀實也。吳澄作是書序。亦稱朱子訂定。蔡傳僅至百官若帝之初而止。此書大禹謨正月朔旦條下。鼎併附注其說。是鼎於此書源委。本自分明。其稱集傳爲朱子所訂定。似未免假借。然澄序又稱集傳自周書洪範後。寖覺疎脱。師說甚明。而不用者有焉。疑其著述末竟。而人爲增補。或草稿初成。而未及修改。所舉金滕召誥洛誥儲條。皆顯相舛異。又稱鼎作是書。有同有異。倶有所裨。如解西伯戡黎。則從吳棫。解多士。則從陳櫟。解金滕。則兼存鄭孔二義。不以蔡傳之從鄭爲然云云。然則鼎於集傳。蓋不免有所未愜。恐人以源出朱子爲疑。故特引朱子之說。補其闕失。其舉集傳歸之朱子。猶曰以朱翼朱。則不以異蔡爲嫌耳。非其考之不審也。
</p><br/></div></body></html>