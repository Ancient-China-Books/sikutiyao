<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 寶章待訪錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->寶章待訪錄 一卷
</h2>
<!--ed:-->浙江鮑士恭家藏本
<p>
<!--no:-->宋米芾撰。皆紀同時士大夫所藏晉唐墨跡。成於元祐元年丙寅。書錄解題作寶墨待訪錄二卷。與此互異。疑陳振孫誤也。自序謂太宗混一天下。圖書皆聚。而士民之閒尚有藏者。懼久廢忘。故作此以俟訪。分目睹的聞二類。目睹者。王羲之雪晴帖以下。凡五十四條。內張芝王翼二帖。註云非眞。蓋與張直淸所藏他帖連類全載之。的聞者。唐僧懷素自序以下。凡二十九條。大概與所撰書史相出入。然書史詳而此較略。中如王右軍來戲帖。此書謂丁氏以一萬質於鄆州梁子志處。而書史則謂質於其鄰大姓賈氏。得二十千。今十五年。猶在賈氏。又懷素三帖。此書謂見於安師文家。而書史則謂元祐戊辰。安公攜至。留吾家月餘。今歸章公惇云云。驗其歲月。皆當在此書旣成之後。知書史晚出。故視此更爲詳備也。然其閒如晉謝弈謝安桓溫三帖。書史祇載竇蒙審定印。而此書又載有鍾紹京書印。陳僧智永歸田賦跋。書史作開成某年。而此書實作開成五年。亦有可以互相考證者。今故備著於錄。備參訂焉。<br/>
</p></div></body>
</html>