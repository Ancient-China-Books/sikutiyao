<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋本義 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋本義 三十卷
</h2>
<!--ed:-->兩江總督採進本
<p>
<!--no:-->元程端學撰。端學字時叔。號積齋。慶元人。至治元年舉進士第二。官國子助教。遷翰林國史院編修官。事蹟附載元史儒學傳韓性傳中。是書乃其在國學時所作。所采自三傳而下。凡一百七十六家。卷首具列其目。寧波府志。及千頃堂書目。均稱所採一百三十家。未喻其故也。首爲通論一肅。問答一篇。綱領一篇。其下依經附說。類次羣言。閒亦綴以案語。左傳事蹟。卽參錯於衆說之中。體例頗爲糅雜。其大旨仍主常事不書。有貶無襃之義。故所徵引。大抵孫復以後之說。往往繳繞支離。橫加推衍。事事求其所以貶。如經書紀履緰來逆女。伯姬歸于紀。此自直書其事。舊無襃貶。端學必謂履緰非命卿。紀不當使來迎。魯亦不當聽其迎。夫履緰爲命卿。固無明文。其非命卿。又有何據乎。紀叔姬之歸酅。舊皆美其不以盛衰易志。歸於夫族。端學必以爲當歸魯。而不當歸酅。斯已刻矣。乃復誣以失節於紀季。此又何所據乎。至於宋儒之駁左傳。不過摘其與經相戾。如經曰楚子麋卒。而傳曰遇弑之類耳。端學乃事事皆云未知信否。則天下無可據之古書矣。以其尚頗能糾正胡傳。又所採一百七十六家。其書佚者十之九。此書猶略見其梗概。姑錄之以備參考焉。<br/>
</p></div></body>
</html>