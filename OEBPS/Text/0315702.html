<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 會昌一品集 二十卷 別集 十卷 外集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->會昌一品集 二十卷
<!--ti:-->別集 十卷
<!--ti:-->外集 四卷
</h2>
<!--ed:-->江蘇巡撫採進本
<p>
<!--no:-->唐李德裕撰。德裕有次柳氏舊聞。已著錄。是編凡分三集。會昌一品集。皆武宗時制誥。外集皆賦詩雜文。窮愁志。則遷謫以後閒居論史之文也。明代袁州有刊本。然僅會昌一品集十卷。外集四卷。此本正集二十卷。別集十卷。外集四卷。卽窮愁志。與晁公武讀書志所載相合。意卽蜀本之舊歟。陳振孫書錄解題。書衞公備全集五十卷。年譜一卷。又稱蜀本之外。有姑臧集五卷。獻替錄辨謗略諸書。共十一卷。則其本不傳久矣。史言德裕在穆宗朝爲翰林學士。號令大典册。咸出其手。而文多不傳。意皆在五十卷內也。會昌一品集序。鄭亞所作。李商隱集。所謂滎陽公者是也。其文亦見商隱集。序稱代亞作。而兩本異同者不一。考尋文義。皆以此集所載爲長。蓋亞所改定之本云。<br/>
</p></div></body>
</html>