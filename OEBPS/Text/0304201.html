<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 南華眞經義海纂微 一百六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->南華眞經義海纂微 一百六卷
</h2>
<!--ed:-->浙江巡撫採進本
<p>
<!--no:-->宋褚伯秀撰。伯秀杭州道士。是書成於咸淳庚午。前有劉震孫文及翁湯漢三序。下距宋亡僅六年。周密癸辛雜識後集。載至元丁亥九月。與伯秀及王磐隱游閱古泉。則入元尚在也。其書纂郭象呂惠卿林疑獨陳祥道陳景元王雱劉概吳儔趙以夫林希逸李士表王旦范元應十三家之說。而斷以己意。謂之管見。中多引陸德明經典釋文。而不列於十三家中。以是書主義理。不主音訓也。成元英疏。文如海正義。張潛夫補註。皆閒引之。亦不列於十三家。以從陳景元書採用也。范元應乃蜀中道士。本未註莊子。以其爲伯秀之師。故多述其緒論焉。蓋宋以前解莊子者。梗概略具於是。其閒如吳儔趙以夫王旦諸家。今皆罕見。實賴是書以傳。則伯秀編纂之功。亦不可沒矣。<br/>
</p></body>
</html>