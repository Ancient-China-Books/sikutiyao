<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十五 史評類存目一 四明尊堯集 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->四明尊堯集 十一卷
</h2>
<!--ed:-->浙江范懋柱家天一閣藏本
<p>
<!--no:-->宋陳瓘撰。瓘有了翁易說。已著錄。是書書錄解題著錄止一卷。此本十一卷。乃後人幷其原表序跋。合而編之者也。瓘以紹聖史官。專據王安石日錄。改修神宗實錄。變亂是非。不可傳言。因作是書。以辨其妄。其初竄廉州時所著。名合浦尊堯集。但著十論。猶未直攻安石。及北歸後乃改作此書。分爲八門。曰聖訓。論道。獻替。理財。邊機。論兵。處己。寓言。始力斥王安石之誣。皆摘實錄原文。而各著駁論其下。共六十五條。坐此羈管台州。其總論中所云。安石退居鍾山。著此訕書。以授蔡卞。卞當元祐之時。增損潤色。九年筆削云云。大抵主於掊擊卞。故史稱京卞兄弟。最所忌恨。得禍最酷。然朱子尚病其有所避就。未能直中安石隱微云。<br/>
</p></body>
</html>