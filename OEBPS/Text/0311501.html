<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 王子安集 十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->王子安集 十六卷
</h2>
<!--ed:-->山東巡撫採進本
<p>
<!--no:-->唐王勃撰。唐書文苑傳。稱其文集三十卷。而楊炯集序。則謂分爲二十卷。具諸篇目。洪邁容齋隨筆。亦稱今存者二十卷。蓋猶舊本。明以來其集已佚。原目遂不可考。世所傳初唐十二家集。僅載勃詩賦二卷。闕略殊甚。故皇甫汸作楊炯集序。稱王詩賦之餘。未睹他製。此本乃明崇禎中閩人張燮。搜輯文苑英華諸書。編爲一十六卷。雖非唐宋之舊。而以視別本。則較爲完善矣。勃文爲四傑之冠。儒者頗病其浮豔。案段成式酉陽雜俎曰。張燕公嘗讀勃夫子學堂碑頌帝車南指。遁七曜於中階。華蓋西臨。高五雲於太甲四句。悉不解。訪之一公。<span class="jiazhu">案一公。謂僧一行也。</span>一公言北斗建午。七曜在南方。有是之祥。無位聖人當出。華蓋以下。卒不可悉。洪邁容齋隨筆亦曰。王勃等四子之文。皆精切有本原。其用駢儷作記序碑碣。蓋一時體格如此。而後來頗議之。杜詩云。王楊盧駱當時體。輕薄爲文哂未休。爾曹身與名俱滅。不廢江河萬古流。正謂此耳。身名俱滅。以責輕薄子。江河萬古。指四子也。韓公滕王閣記云。江南多游觀之美。而滕王閣獨爲第一。及得三王爲序賦記等壯其文詞。註謂王勃作遊閣序。又云中丞命爲記。竊喜載名其上。詞列三王之次。有榮耀焉。則韓之所以推勃。亦爲不淺矣。夫一行段成式。博洽冠絕古今。杜甫韓愈。詩文亦冠絕古今。而其推勃如是。枵腹白戰之徒。掇拾語錄之糟粕。乃沾沾焉而動其喙。殆所謂蚍蜉撼樹者歟。今錄勃集。併錄成式及邁之所記。庶耳食者。無輕詆焉。<br/>
</p></div></body>
</html>