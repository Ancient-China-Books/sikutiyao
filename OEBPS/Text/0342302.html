<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 蒙川遺稾 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->蒙川遺稾 四卷
</h2>
<!--ed:-->浙江鮑士恭家藏本
<p>
<!--no:-->宋劉黻撰。黻字聲伯。號質翁。樂淸人。淳祐初以試入大學。伏闕上書。攻丁大全。送南安軍安置。大全敗後。召還廷試。又以對策作賈似道。復爲所抑。後由昭慶軍節度掌書記除學官。擢御史。累官至吏部尚書。遭母喪解官。遂不復起。會宋亡。二王航海。黻追從入廣。至羅浮而卒。諡忠肅。所著有諫坡奏牘。薇垣制稾。經帷納獻諸書。航海時挾以自隨。遂散落不存。此詩文殘稾四卷。乃其弟應奎所裒集也。黻危言勁氣。屢觸權姦。當國家版蕩之時。瑣尾流離。抱節以死。忠義已足不朽。其詩亦淳古淡泊。雖限於風會。格律未純。而人品旣高。神思自別。下視力回諸人。如鳳凰之翔千仞矣。惟傳鈔旣久。文多譌脫。更無別本可校。爲足惜耳。卷首有應奎序。作於元大德中。又有鄭滁孫朝陽閣記一篇。閣爲黻山中讀書之地。黻沒後舊宅盡燬。惟是閣尚存。故應奎屬滁孫爲之記云。<br/>
</p></div></body>
</html>