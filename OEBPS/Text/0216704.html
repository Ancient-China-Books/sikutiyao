<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部十五
<!--sf:-->醫家類存目
</font><h2>
<!--ti:-->醫貫砭 二卷
</h2><p>
<!--no:-->國朝徐大椿撰。大椿有神農本草百種錄。已著錄。初明趙獻可作醫貫。發明薛氏醫案之說。以命門眞水眞火爲主。以八味丸六味丸二方通治各病。大椿以其偏駁。作此書闢之。考八味丸。卽金匱要略之腎氣丸。本後漢張機之方。後北宋錢乙。以小兒純陽。乃去其肉桂附子。以爲幼科補劑。名六味丸。至明太醫院使薛己。始專用二方。爲補陽補陰要藥。每加減以治諸病。其於調補虛損。未嘗無效。獻可傳其緒論。而過於主持。遂盡廢古人之經方。殆如執誠意正心。以折衝禦侮。理雖相貫。事有不行。大椿攻擊其書。不爲無理。惟詞氣過激。肆言辱詈。用一字一句。索垢求瘢。亦未免有傷雅道。且獻可說不能多驗。今其書已不甚行。亦不必如是之詬爭也。
</p><br/></div></body></html>