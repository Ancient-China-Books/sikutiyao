<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 文山集 二十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->文山集 二十一卷
</h2>
<!--ed:-->兩淮馬裕家藏本
<p>
<!--no:-->宋文天祥撰。天祥事迹具宋史本傳。天祥平生大節。照耀今古。而著作亦極雄膽。如長江大河。浩瀚無際。其廷試對策。及上理宗諸書。持論剴直。尤不愧肝膽如鐵石之目。故長谷眞逸農田餘話曰。宋南渡後文體破碎。詩體卑弱。惟范石湖陸放翁爲平正。至晦菴諸子。始欲一變時習。模仿古作。故有神頭鬼面之論。時人漸染旣久。莫之或改。及文天祥留意杜詩。所作頓去當時之凡陋。觀指南前後錄可見。不獨忠義貫於一時。亦斯文閒氣之發見也。生平有文山隨筆數十大册。常以自隨。遭難後盡失之。元貞大德閒。其鄕人搜訪。編爲前集三十二卷。後集七卷。世稱道體堂刻本。考天祥有文山道體堂觀大水記。稱自文山門入過障東橋爲道體堂云云。則是堂本其里中名勝。而鄕人以爲刊版之地者也。書中原跋九條。竝詳載本事。頗可以資考證。明初其本散佚。尹鳳岐從內閣得之。重加編次。爲詩文十七卷。起寶祐乙卯。迄咸淳甲戌。皆通籍後及贛州以前之作。江西副使陳价。廬陵處士張祥。先後刻之。附以指南前錄一卷。後錄二卷。則自德祐丙子。天祥奉使入元營閒。道浮海。誓師閩粤。覉留燕邸。患難中手自編定者。吟嘯集則當時書肆所刊行。與指南錄頗相複出。紀年錄一卷。亦天祥在獄時所自述。後又復集衆說以益之。惟集杜詩以世久單行。未經收入。今各著於錄。至原本所載序記碑銘之類。乃其家子孫所綴錄。宂雜頗甚。今竝從删削焉。<br/>
</p></div></body>
</html>