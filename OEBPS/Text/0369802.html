<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 凌忠介集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->凌忠介集 六卷
</h2>
<!--ed:-->浙江汪汝瑮家藏本
<p>
<!--no:-->明凌義渠撰。義渠有湘煙錄。已著錄。義渠少以制義知名。淸新婉約。極爲世所傳誦。服官後以淸操直節。受知莊烈帝。於文章不甚留意。此集凡詩四卷。文二卷。及其友徐汧門人姜垓所校定。中閒不載奏疏一門。故平生建白。如爲給事中時請原三河知縣劉煒責償餉銀疏。論亂民焚掠巨室疏。論大臣箝制言路疏。論中樞不職疏。預策江東叛亂。及請陽撫陰勦諸疏。皆其風采之卓卓者。今竝不見於本集。則編次時亦不免有所脫遺。然如兵餉議。淸愼勤論諸篇。剛毅自立之象。凜然猶可槩見。其崇化論有云。能爲逢比者。視碎首濺血。仍無異於退食委蛇。能爲申生伯奇者。視抱石雉經。仍無異於問安視膳。蓋生平立志如此。卒之見危授命。克踐其言。固與口孔孟而行蹻跖者。區以別矣。<br/>
</p></div></body>
</html>