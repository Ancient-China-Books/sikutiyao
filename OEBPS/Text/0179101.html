<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 隸續 二十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->隸續 二十一卷
</h2>
<!--ed:-->浙江巡撫採進本
<p>
<!--no:-->宋洪适撰。适旣爲隸釋。又輯錄續得諸碑。依前例釋之。以成是編。乾道戊子。始刻十卷於越。其弟邁跋之。淳熙丁酉。范成大又爲刻四卷於蜀。其後二年己亥。德淸李彥頴。又爲增刻五卷於越。喩良能跋之。其明年庚子。尤袤又爲刻二卷於江東倉臺。輦其版。歸之越。前後合爲二十一卷。适自跋之。越明年辛丑。适復合前隸釋爲一書。屬越帥刊行。适又自跋之。所謂前後增加。律呂乖次。命掾史輯舊版。去留移易。首末整整一新者是也。然辛丑所刻。世無傳本。隸釋尚有明萬歷戊子所刻。隸續遂幾希散佚。朱彝尊曝書亭集。有是書跋曰。范氏天一閣。曹氏古林。徐氏傳是樓。含經堂。所藏皆止七卷。近客吳。訪得琴川毛氏舊鈔本。雖殘闕過半。而七卷之外。增多一百十七翻。末有乾道三年适弟邁後序云云。蓋自彝尊始合兩家之殘帙。參校成編。後刊版於揚州。卽此本也。據喩良能跋云。續有得者。列之十卷。曰隸續。旣墨於版。復冥搜旁取。又得九卷。則當時所刻。實止一十九卷。朱彝尊因疑其餘二卷。是所謂隸韻隸圖者。然洪邁跋稱。亦旣釋之。而又得之。列於二十七卷以往云云。則隸續當亦如隸釋之體。專載碑文。此本乃第五卷六卷。忽載碑圖。第七卷載碑式。第八卷又爲碑圖。第九卷十卷闕。第十一卷至二十卷。又皆載碑文。第二十一卷殘闕不完。而适自跋。乃在第二十卷尾。蓋前後參錯。已非原書之舊矣。考彝尊所云七卷之本。乃元泰定乙丑寧國路儒學所刻。較今所行揚州本。譌誤差少。然殘闕太甚。今仍錄揚州之本。而以泰定本詳校異同。其殘闕者無可考補。則姑仍之焉。<br/>
</p></div></body>
</html>