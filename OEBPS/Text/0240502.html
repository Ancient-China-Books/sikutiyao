<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 欽定錢錄 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->欽定錢錄 十六卷
</h2>
<p>
<!--no:-->乾隆十五年奉敕撰。卷一至卷十三。詳列歷代之泉布。自伏羲氏迄明崇禎。以編年爲次。第十四卷列外域諸品。第十五十六卷以吉語異錢厭勝諸品殿焉。考錢譜始見於隋志。不雲誰作。其書今不傳。唐封演以下諸家所錄。今亦不傳。其傳者以宋洪遵泉志爲最古。毛氏汲古閣所刊是也。然所分正品僞品不知年代品奇品神品諸目。旣病淆雜。又大抵未睹其物。多據諸書所載。想像圖之。如聶崇義之圖三禮。或諸書但有其名。而不言其形模文字者。則概作外圓內方之輪郭。是又何貴於圖耶。至所箋釋。率多臆測。尤不足據爲定論。是編所錄。皆以內府儲藏。得於目睹者爲據。故不特字跡花紋。一一酷肖。卽圍徑之分寸毫釐。色澤之丹黃靑綠。亦窮形盡相。摹繪逼眞。而考證異同。辨訂眞僞。又皆根據典籍。無一語鑿空。蓋一物之微。今見責實之道。與稽古之義焉。至於觀其輕重厚薄。而究其法之行不行。觀其良窳精麤。而知其政之舉不舉。千古錢幣之利弊。一覽具覩。又不徒爲博物之資矣。<br/>
</p></body>
</html>