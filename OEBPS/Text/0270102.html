<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->子部三十九
<!--sf:-->雜家類存目六
</font><h2>
<!--ti:-->庸言錄 無卷數
</h2><p>
<!--no:-->國朝姚際恆撰。際恆字善夫。徽州人。是編乃其隨筆劄記。或立標題。或不立標題。蓋猶草創未竟之本。際恆生於國朝初。多從諸耆宿游。故往往剽其緒論。其說經也。如闢圖書之僞。則本之黃宗羲。闢古文尚書之僞。則本之閻若璩。闢周禮之僞。則本之萬斯同。論小學之爲書數。則本之毛奇齡。而持論彌加恣肆。至祖歐陽修趙汝楳之說。以周易十翼爲僞書。則尤橫矣。其論學也。謂周張程朱。皆出於禪。亦本同時顏元之論。至謂程朱之學不息。孔孟之道不著。則益悍矣。他如詆楊漣左光斗爲深文居功。則三朝要典之說也。謂曾銑爲無故啓邊釁。則嚴嵩之說也。謂明世宗當考興獻。則張柱之說也。亦可謂好爲異論者矣。
</p><br/></div></body></html>