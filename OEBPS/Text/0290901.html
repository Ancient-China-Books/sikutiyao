<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十
<!--sf:-->小說家類一
</font><h2>
<!--ti:-->畫墁錄 一卷
</h2><p>
<!--no:-->宋張舜民撰。舜民字芸叟。自號浮休居士。又號叮齋。邠州人。中進士第。爲襄樂令。累官龍圖閣待制。知定州。坐元祐黨籍謫商州。復集賢殿修撰卒。事蹟具宋史本傳。舜民所著詩文。名畫墁集。是書乃所作筆記。亦以畫墁爲名。中多載宋時雜事。於新唐書五代史。均屢致不滿之詞。蓋各有所見。不足爲異。其說不妨竝存。至徐禧於永樂死事朝廷贈卹之典見於史册甚詳。而舜民乃云徐禧不知所歸。人無道者。或曰有人見之夏國。疑亦有之。是直以禧爲屈節偷生。殊爲誣妄。舜民嘗從高遵裕西征。喜談兵事。殆因惡禧之失策。故醜其詞歟。其他載錄。亦頗涉瑣屑。以一時典故。頗有藉以考見者。姑存以備宋人小說之一種云爾。
</p><br/></div></body></html>