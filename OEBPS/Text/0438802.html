<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十九 詩文評類二 談龍錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->談龍錄 一卷
</h2>
<!--ed:-->浙江巡撫採進本
<p>
<!--no:-->國朝趙執信撰。執信爲王士禎甥壻。初甚相得。後以求作觀海集序不得。遂至相失。因士禎與門人論詩。謂當作雲中之龍。時露一麟一爪。遂著此書以排之。大旨謂詩中當有人在。其謂士禎祭告南海都門畱別詩。盧溝河上望。落日風塵昏。萬里自茲始。孤懷誰與論四句。爲類羈臣遷客之詞。又述吳修齡語。謂士禎爲淸秀。李于鱗雖忿悁。著書持論。不無過激。然神韻之說。不善學者。往往易流於浮響。施閏章華嚴樓閣之喩。汪琬西川錦匠之戒。士禎亦嘗自記之。則執信此書。亦未始非預防流弊之切論也。近時揚州刻此書。欲調停二家之說。遂擧錄中攻駁士禎之語。概爲刪汰。於執信著書之意。全相乖忤。殊失其眞。今仍以原本著錄。而附論其紕繆如右。<br/>
</p></div></body>
</html>