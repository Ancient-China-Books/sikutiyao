<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 重編瓊臺會稾 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->重編瓊臺會稾 二十四卷
</h2>
<!--ed:-->副都御史黃登賢家藏本
<p>
<!--no:-->明邱濬撰。濬有家禮儀節。已著錄。其文集世不一本。初其門人蔣冕等。刻其詩曰吟稾。續又裒其記序表奏曰類稾。嘉靖中鄭廷鵠合二稾所載。益以所得寫本。釐爲十二卷。名曰會稾。天啓初。其裔孫爾穀遴類稾十之二。增會稾十之三。併吟稾合刻。曰重編會稾。卽此本也。雖不及類稾會稾之完備。而簡汰頗嚴。菁華具在。足以括濬之著作矣。濬相業無可稱。其立朝與葉盛不相能。又與莊㫤相惡。具載明史盛㫤二人傳中。其嗾御醫劉文泰陷王恕一事。雖其妻亦知其非。具載明史恕傳。講學家以其力崇朱子。曲相回護。迄不能與公論爭也。其兩廣平賊之策。言之鑿鑿。然韓雍力駁其說。竟奏蕩平。具載明史雍傳中。則其好論天下事。亦不過恃其博辨。非有實濟。然記誦淹洽。冠絕一時。故其文章爾雅。終勝於遊談無根者流。在有明一代。亦不得不置諸作者之列焉。<br/>
</p></body>
</html>