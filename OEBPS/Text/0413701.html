<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 唐文粹 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->唐文粹 一百卷
</h2>
<!--ed:-->內府藏本
<p>
<!--no:-->宋姚鉉編。陳善捫蝨新話。以爲徐鉉者誤也。鉉字寶臣。廬州人。自署郡望。故曰吳興。太平興國中第進士。官至兩浙轉運使。事蹟具宋史本傳。是編文賦惟取古體。而四六之文不錄。詩歌亦惟取古體。而五七言近體不錄。考阮閲詩話總龜。載鉉於淳化中侍宴。賦賞花釣魚七言律詩。賜金百兩。時以比奪袍賜花故事。又江少虞事實類苑。載鉉詩有疎鐘天竺曉。一雁海門秋句。亦頗淸遠。則鉉非不究心於聲律者。蓋詩文儷偶。皆莫盛於唐。盛極而衰。流爲俗體。亦莫雜於唐。鉉欲力挽其末流。故其體例如是。於歐梅未出以前。毅然矯五代之弊。與穆修柳開相應者。實自鉉始。其中如杜審言臥病人事絕一首。較集本少後四句。則鉉亦有所刪削。又如岑文本請勤政改過疏之類。皆文苑英華所不載。其蒐羅亦云廣博。王得臣麈史。乃譏其未見張登集。殊失之苛。惟文中芟韓愈平淮西碑。而仍錄段文昌作。未免有心立異。詩中如陸龜蒙江湖散人歌。皎然古意詩之類。一概收之。亦未免過求朴野。稍失別裁。然論唐文者。終以是書爲總匯。不以一二小疵。掩其全美也。<br/>
</p></body>
</html>