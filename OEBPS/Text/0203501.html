<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部九
<!--sf:-->兵家類
</font><h2>
<!--ti:-->六韜 六卷
</h2><p>
<!--no:-->舊本題周呂望撰。考莊子徐無鬼篇。稱金版六弢。經典釋文曰。司馬彪崔譔云。金版六弢。皆周書篇名。本又作六韜。謂太公六韜文武虎豹龍犬也。（案今本以文武龍虎豹犬爲次。與陸德明所註不同。未詳孰是。謹附識於此。）則戰國之初。原有是名。然卽以爲太公六韜。未知所據。漢書藝文志。兵家不著錄。惟儒家有周史六弢六篇。班固自註曰。惠襄之閒。或曰顯王時。或曰孔子問焉。則六弢別爲一書。顏師古註。以今之六韜當之。毋亦因陸德明之說。而牽合附會歟。三國志先主傳註。始稱閒暇歷觀諸子及六韜商君書。益人志意。隋志始載太公六韜五卷。註曰梁六卷。周文王師姜望撰。唐宋諸志皆因之。今考其文。大抵詞意淺近。不類古書。中閒如避正殿。乃戰國以後之事。將軍二字。始見左傳。周初亦無此名。（案路史有虞舜時伯益爲百蟲將軍之語。雜說依託。不足爲據。）其依託之迹。灼然可驗。又龍韜中有陰符篇云。主與將。有陰符。凡八等。克敵之符長一尺。破軍之符長九寸。至失利之符長三寸而止。蓋僞撰者不知陰符之義。誤以爲符節之符。遂粉飾以爲此言。尤爲鄙陋。殊未必漢時舊本。故周氏涉筆。謂其書並緣吳起。漁獵其詞。而綴輯以近代軍政之浮談。淺駁無可施用。胡應麟筆叢。亦謂其文代陰書等篇。爲孫吳尉繚所不屑道。然晁公武讀書志。稱元豐中以六韜孫子吳子司馬法黃石公三略尉繚子李衞公問對。頒武學。號曰七書。則其來已久。談兵之家。恆相稱述。今故仍錄存之。而備論其踳駁如右。
</p><br/></div></body></html>