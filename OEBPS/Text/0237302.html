<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->畫山水訣 一卷
</h2><p>
<!--no:-->舊本題宋李澄叟撰。澄叟始末不可考。惟序末自稱湘中人。序題嘉定辛巳六月。而中稱盤礡乎其閒者六十餘年。則高宗末年人。至寧宗時猶存矣。其論畫謂南渡以後有李蕭二君。考南渡後畫手李姓者。不下數十人。蕭姓者則無所考。莫詳所指。又澄叟僅及紹興之末。而泛說一條中。乃稱紹興中有一晚進。亦殊矛盾。考畫史會要載。元有李澄叟。湘中人。自幼觀湘中山水。長游三峽蘷門。或水或陸。盡得其態。寫之水墨。甚有妙悟。作山水訣一卷。人名書名。與此皆合。惟時代與書中違異。今勘驗書中所載。皆世傳李成畫山水訣之文。而小變其字句。殆原本散佚。妄人勦李成之書。僞撰此本。又誤以爲宋人。故全然牴牾。王氏畫苑。乃與成書竝收之。亦失於互勘矣。
</p><br/></div></body></html>