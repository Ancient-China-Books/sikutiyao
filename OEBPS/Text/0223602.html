<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 洪範皇極內篇 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->洪範皇極內篇 五卷
</h2>
<!--ed:-->永樂大典本
<p>
<!--no:-->宋蔡沈撰。沈父元定。究心洪範之數。未及論著。嘗曰。成我書者沈也。沈反覆數十年。然後成書。分內外篇。而釋數之辭尚未備。故各條之下。有但標數曰二字而無其文者。永樂大典及性理大全皆作洪範內篇。惟熊宗立註本。以論三篇爲內篇。數八十一章爲外篇。考是書數八十一章。擬易六十四卦。當爲內篇。論三篇。擬易繫辭說卦等傳。當爲外篇。今各本皆以論三篇列於前。而八十一章列於後。倫序頗爲不協。疑性理大全與永樂大典同時纂輯。所據同一誤本。未及詳考歟。明余深著洪範疇解。曹溶稱爲釋蔡氏內篇。疇卽八十一章之數也。程宗舜作洪範內篇釋。其自序曰。釋八十一數。亦不指三篇之論。韓邦奇引論中象以偶爲用數語。作洪範傳傳。以別於經。卽外篇矣。意其時必有流傳善本。與永樂閒書局所據不同。故諸家之言如此。其譌似無可疑。然余深等所據之本。今不復見未敢輕改古書。姑仍其舊第編之。又考王應麟玉海載此書。名洪範數。王圻續通考作洪範皇極內外篇。朱彝尊經義考作洪範內外篇。今詳考其書。當以續通考所名爲是。續通考不載卷數。經義考作七卷。今以類相從。編爲五卷。考洛書之名。見於易。不見於書。洪範之文。以明理。非以明數。其事絕不相謀。後人以乾鑿度太乙行九宮法。指爲洛書。<span class="jiazhu">案史記日者列傳所載占日七家。太乙家居其一。漢書載太乙諸術亦列於五行家。明爲方技之說。事不出於經義矣。</span>盧辯註大戴禮記明堂篇。始附合於龜文。<span class="jiazhu">案盧辯北齊人。其說最爲晚出。朱子引此註以證龜書。指爲鄭康成撰。朱子博極羣書。豈不知康成未註大戴禮記。特欲申龜文之說。別無古證。是不得不移之鄭康成耳。</span>至宋而圖書之說大興。遂以爲洪範確屬洛書。洛書確屬龜文。龜文確爲戴九履一等九數。而聖入敍彝倫之書。變爲術家談奇耦之書矣。沈作是書。附會劉歆河圖洛書相爲表裏。八卦九章相爲經緯之說。借書之文。以擬易之貌。以九九演爲八十一疇。仿易卦八八變六十四之例也。取月令節氣。分配八十一疇。陰用孟喜解易卦氣值日之術也。其揲蓍以三爲綱。積數爲六千五百六十一。陰用焦贛六十四卦各變六十四卦之法也。大意以太元元包潛虛。旣已擬易。不足以見新奇。故變幻其說。歸之洪範。實則朝三暮四。朝四暮三。同一僭經而已矣。此在術數之家。已爲重儓之重儓。本不足道。以自沈以後。又開演範之一派。支離轇轕。踵而爲之者頗多。旣有其末。不可不著其本。故錄而存之。而別著錄於術數類。明非說經之正軌。儒者之本務也。<br/>
</p></div></body>
</html>