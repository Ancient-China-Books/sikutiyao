<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 毛詩草木鳥獸蟲魚疏 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->毛詩草木鳥獸蟲魚疏 二卷
</h2>
<!--ed:-->通行本
<p>
<!--no:-->吳陸璣撰。明北監本詩正義。全部所引。皆作陸機。考隋書經籍志。毛詩草木蟲魚疏二卷。注云烏程令吳郡陸璣撰。陸德明經典釋文序。錄陸璣毛詩草木鳥獸蟲魚疏二卷。注云字元恪。吳郡人。吳太子中庶子。烏程令。資暇集。亦辯璣字从玉。則監本爲誤。又毛晉津逮祕書所刻。授陳振孫之言。謂其書引爾雅郭璞注。當在郭後。未必吳人。因而題曰唐陸璣。夫唐代之書。隋志烏能著錄。且書中所引爾雅注。僅及漢犍爲文學樊光。實無一字渉郭璞。不知陳玉何以云然。姚士粦跋已辨之。或晉未見士粦跋歟。原本久佚。此本不知何人所輯。大抵從詩正義中錄出。然正義衛風淇澳篇。引陸璣疏淇澳二水名。今本乃無此條。知由採摭未周。故有所漏。非璣之舊帙矣。又衛風椅桐梓漆一條。稱今雲南䍧牱人。績以爲布。考漢書地理志。益州郡有雲南縣。後漢書郡國志。永昌郡有雲南縣。皆一邑之名。唐書地理志。姚州雲南郡。武德四年以漢雲南縣地置。蓋至是始升爲大郡。而袁滋雲南記。竇滂雲南別錄諸書作焉。璣在三國。卽以雲南配䍧牱。似乎諸家傳寫。又有所竄亂。非盡原文。然勘驗諸書所引。一一符合。要非依託之本也。末附四家詩源流四篇。而毛詩特詳。考王柏詩疑。已詆璣所敍與經典釋文不合。王應麟困學紀聞。亦議其誤以曾申爲申公。則宋本已有之。非後人所附益矣。蟲魚草木。今昔異名。年代迢遙。傳疑彌甚。璣去古未遠。所言猶不甚失眞。詩正義全用其說。陳啓源作毛詩稽古編。其駮正諸家。亦多以璣說爲據。講多識之學者。固當以此爲最古焉。<br/>
</p></div></body>
</html>