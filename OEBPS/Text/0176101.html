<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 海運詳考 一卷 海運志 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->海運詳考 一卷
<!--ti:-->海運志 二卷
</h2>
<!--ed:-->浙江范懋柱家天一閣藏本
<p>
<!--no:-->明王宗沐撰。宗沐字新甫。臨海人。嘉靖甲辰進士。官至刑部左侍郞。事蹟其明史本傳。是編乃隆慶六年二月。宗沐任山東布政使時。議開海運而作。所載皆其議事呈文。是年七月。復鋟海運志。於詳考之外。增入海運圖。並海運路程。奏疏事宜。考宗沐官右副都御史。總督漕運時。請復海運。其疏載所著敬所文集中。本傳亦載其略。然史載宗沐運米十二萬石。自淮入海。抵天津。南京給事中張煥言。比聞八舟漂沒。失米三千二百石。宗沐預計有此。私令人糴補。米可補。人命可補乎。宗沐掩飾視聽。非大臣誼。宗沐疏辨求勘。詔行前議。習海道以備緩急。未幾海運至卽墨。颶風大作。覆七舟。都給事中賈三近。御史鮑希顏。及山東巡撫傅希摯。俱言不便。遂寢。時萬歷元年也云云。宗沐蓋掇拾邱濬大學衍義補之陳言。以僥倖功名。不知儒生紙上之經濟。言之無不成理。行之百不一效也。觀於宗沐。可以爲妄談海運之炯戒矣。<br/>
</p></div></body>
</html>