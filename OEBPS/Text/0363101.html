<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 椒邱文集 四十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->椒邱文集 四十四卷
</h2>
<!--ed:-->兩江總督採進本
<p>
<!--no:-->明何喬新撰。喬新有周禮集註。已著錄。明史喬新本傳。載其歷仕中外。多著政績。又以氣節剛方。爲萬安劉吉所排。故迄不得大用。又載江西巡撫林俊。爲喬新請諡時。中書詰喬新致仕之由。給事中吳世忠。爲訟寃。以鄒魯之劾喬新。比於蔣之奇劾歐陽修。胡紘劾朱子。是誠太過。然核其立朝始末。嶽嶽懷方。在成化宏治之閒。不能不謂之名臣也。是集前三卷爲策略。蓋科舉之學。次五卷爲史論。次十二卷爲雜文。次十四卷爲詩。次六卷爲碑誄。次三卷爲奏議。外集一卷。則往來贈答之文。爲婺源余瑩所編輯。喬新不以文章名。而所作詳明剴切。直抒胸臆。學問經濟。實具見於斯。史稱其博綜羣籍。聞異書輒借鈔。積三萬餘帙。皆手自校讎。著述甚富。則有本之言。固宜與枵腹高談者異矣。<br/>
</p></div></body>
</html>