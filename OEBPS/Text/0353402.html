<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 子淵詩集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->子淵詩集 六卷
</h2>
<!--ed:-->永樂大典本
<p>
<!--no:-->案子淵詩集。散見永樂大典中。但題曰元人。文淵閣書目載之。亦不著撰人名氏。考集中有歲盡詩云。照我鄉關夢。相隨到鄮城。鄮故城在鄞縣東。唐時析鄮置鄞慈奉鎭四邑。隸明州。元爲慶元路。納新金稾集。有懷明州張子淵七律一首。又有依韻奉荅子淵七律二首。今倡和詩俱在集中。韻亦相符。則當爲慶元路人。又鐵釜中蓮詩。題下自註。敍同時竝賦諸人。有暨仲深之語。則其名當爲仲深。又有懷兄子益在橫浦詩。以其兄字推之。則子淵當爲其字矣。集久不傳。茲分體綴輯。得詩六卷。多與納新楊維楨張雨危素袁華周煥文韓性烏本良斯道兄弟唱和之作。而納新爲尤夥。古詩沖澹。頗具陶韋風格。律詩雖頗涉江湖末派。格意未高。然五言如曉市魚鰕集。秋田笋蕨多。驛路隨江盡。湖雲類海寬。地通江棧闊。天入海門低。明月孤城柝。秋風弱客心。枯萑晴似雪。獨鶴夜如人。七言如江村夜迥傅金鼓。池館秋深老芰荷。滿面炎塵依客帽。一川離思屬荷花。家僮解事故攜酒。野鳥避人低度牆。北風吹沙弓力勁。落日照海旌旗寒。林荒乏釀茶爲酒。魚熟難賒米當錢。西江返照連虹影。南鎭殘山入雁行。亦皆楚楚有致。其見重於當時名輩。亦有以也。<br/>
</p></body>
</html>