<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修周永年家藏本

<div id="text"><font size="-1">
<!--fi:-->子部十五
<!--sf:-->醫家類存目
</font><h2>
<!--ti:-->素問懸解 十三卷
</h2><p>
<!--no:-->國朝黃元御撰。元御有周易懸象。已著錄。是書謂素問八十一篇。秦漢以後。始著竹帛。傳寫屢更。不無錯亂。因爲參互校正。如本病論刺志論刺法論。舊本皆謂已亡。元御則謂本病論在玉機眞藏論中。刺志論則誤入診要經中論。刺法論則誤入通評論虛實論。未嘗亡也。又謂經絡論乃皮部論之後半篇。皮部論乃十二正經經絡論之正文。如此則三奇經與氣府論之前論正經後論奇經三脈無異。故取以補闕。仍復八十一篇之舊。考言經文錯簡者。起於劉向之校尚書。（見漢書藝文志。）猶有古文可據也。疑經文脫簡者。始於鄭元之註玉藻。（見禮記注。）然猶不敢移其次第。至北宋以後。始各以己意改古書。有所不通。輒言錯簡。六經遂幾無完本。餘波所漸。劉夢鵬以此法說楚詞。迨元御此註。併以此法說醫經。而漢以來之舊帙。無能免於點竄者矣。揆諸古義。殆恐不然。其註則閒有發明。如五運六氣之南政北政。舊註以甲己爲南政。其餘八千爲北政。元御則謂天地之氣。東西對待。南北平分。何南政之少而北政之多也。一日之中。天氣晝南而夜北。一歲之中。天氣夏南而冬北。則十二年中。三年在北。三年在東。三年在南。三年在西。在北則南面而布北方之政。是謂北政。天氣自北而南升。在南則北面而布南方之政。是謂南政。自南而北升。則自卯而後。天氣漸南。總以南政統之。自酉而後。天氣漸北。總以北政統之。東西者左右之閒氣。故不可以言政。此南北二極之義。其論爲前人所未及。然運氣之說。特約舉天道之大凡。不能執爲定譜。以施治療。則亦如太極無極之爭耳。
</p><br/></div></body></html>