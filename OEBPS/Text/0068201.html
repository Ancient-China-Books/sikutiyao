<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 九經古義 十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->九經古義 十六卷
</h2>
<!--ed:-->桂林府同知李文藻刊本
<p>
<!--no:-->國朝惠棟撰。棟有周易述。已著錄。是編所解。凡周易尚書毛詩周禮儀禮禮記左傳公羊穀梁論語十經。其左傳六卷。後更名曰補註。刊版別行。故惟存其九。曰古義者。漢儒專門訓詁之學。得以考見於今者也。古者漆書竹簡。傳寫爲艱。師弟相傳。多由口授。往往同音異字。輾轉多岐。又六體孳生。形聲漸備。毫釐辨別。後世乃詳。古人字數無多。多相假借。沿流承襲。遂開通用一門。談經者不考其源。每以近代之形聲。究古書之義旨。穿鑿附會。多起於斯。故士生唐宋以後。而操管摛文。動作奇字。則生今反古。是曰亂常。至於讀古人之書。則當先通古人之字。庶明其文句。而義理可以漸求。棟作是書。皆蒐採舊文。互相參證。其中愛博嗜奇。不能割愛者。加易之需卦。據歸藏作溽。於象傳飲食之義固符。於爻詞需泥需沙。則義不相協。書之曰若稽古。用鄭康成之義。實則訓古爲天。經典更無佐證。儀禮士昏禮之皇舅某子。申註疏張子李子之義。駁顧炎武之說。實則春秋傳所謂男婦辨姓。乃指婚姻。不指稱號。禮記檀弓之子夏喪明。漢冀州從事郭君碑作喪名。實係假借之字。乃引爾雅目上爲名。謂名爲目珠。實則目珠不在眉目之閒。公羊隱十一年傳。蔡邕石經以弒爲試。引白虎通證之。已屬附會。又。引荀子議兵篇。威厲而不試。刑措而不用句爲證。實則此試字。又別一意。蔡邕所書。義不緣此。成二年傳是土齊也。自以何休註文爲正解。而引周禮司馬法。解土爲杜。實則盡東其畝。原非杜塞鄰國之交通。論語之咏而歸。據鄭康成王充之說。以歸爲饋。實則風雩無饋祭之理。如斯之類。皆不免曲徇古人。失之拘執。又如據周禮牛人。謂任器字出於經文。不出子史。駁宋祁筆記之誤。則體同說部。與經訓無關。引荀子墨子。證學記之撞鐘。引荀子證秦穆公之能變。引墨子證許止不嘗藥。引楊方五經鉤沈。證論語生知。亦皆牽引旁文。無關訓詁。未免爲例不純。然自此數條以外。大抵元元本本。精核者多。較王應麟詩考。鄭氏易註諸書。有其過之。無不及也。<br/>
</p></div></body>
</html>