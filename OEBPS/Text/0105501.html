<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四 編年類存目 考定竹書 十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四
<!--sf:-->編年類存目
</font><h2>
<!--ti:-->考定竹書 十三卷
</h2>
<!--ed:-->浙江巡撫採進本
<p>
<!--no:-->國朝孫之騄撰。之騄有尚書大傳。已著錄。是編以沈約所注竹書紀年。未爲詳備。因采摭諸書。別爲之注。然之騄愛博嗜奇。多所徵引。而不能考正眞僞。如帝癸十年地震。引華嚴合論。大地有六種震動。所謂徧動徧起徧涌徧震徧吼徧擊者。爲說殊爲蕪雜。又劉知幾史通。疑古篇中排詆舜禹。以末世莽操心事。推測聖人。至爲乖謬。而一概引用。漫無辨正。沈約注出依託。尚能知伊尹自立之誣。太甲殺伊尹之妄。之騄乃旁取異說。以熒耳目。云能補正沈注。未見其然。惟拾遺記商均暴天下之類。辨別誣妄。路史帝杼遷老王之類。考訂譌謬。閒有數處可取耳。至所稱逸文。采摭頗備。然如晉幽公會魯季孫一條。今本有之。而注曰無。又如湯十九年至二十四年。皆書大旱。蓋作書者依託墨子湯五年旱之文。此本竟脫去二十一年大旱鑄金幣二條。則亦不可盡據也。<br/>
</p></div></body>
</html>