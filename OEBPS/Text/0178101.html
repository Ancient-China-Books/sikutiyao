<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 漢藝文志考證 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->漢藝文志考證 十卷
</h2>
<!--ed:-->通行本
<p>
<!--no:-->宋王應麟撰。應麟有周易鄭康成註。已著錄。漢書藝文志。因劉歆七略而修。凡句下之註。不題姓氏者。皆班固原文。其標某某曰者。則顏師古所集諸家之說。然師古註班固全書。藝文特其八志之一。故僅略疏姓名時代。所考證者。如漢著記卽起居注。家語非今家語。鄧析非子產所殺。莊葱奇嚴助之駁文。逄門卽逄蒙之類。不過三五條而止。應麟始捃摭舊文。各爲補註。不載漢志全文。惟以有所辨論者。摘錄爲綱。略如經典釋文之例。其傳記有此書名。而漢志不載者。亦以類附入。易類增連山歸藏子夏易傳。詩類增元王詩。禮類增大戴禮小戴禮王制漢儀。樂類增樂經樂元語。春秋類增冥氏春秋。道家增老子指歸。素王妙論。法家增漢律漢令。縱橫家增鬼谷子。天文增夏氏日月傳。甘氏歲星經。石氏星經。巫咸五星占。周髀星傳。歷譜增九章算術五紀論。五行增翼氏風角。經方增本草。凡二十六部。各疏其所註於下。而以不著錄字別之。其閒如子夏易傳鬼谷子。皆依託顯然。而一概泛載。不能割愛。又庾信哀江南賦稱栩陽亭有離別之賦。實由誤記藝文志。與所用桂華馮馮。誤讀郊祀志者相等。應麟乃因信附會。以栩陽爲漢代亭名。亦未免閒失之嗜奇。然論其該洽。究非他家之所及也。<br/>
</p></div></body>
</html>