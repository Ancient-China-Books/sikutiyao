<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郞紀昀家藏本

<div id="text"><font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->懷麓堂集 一百卷
</h2><p>
<!--no:-->明李東陽撰。東陽有東祀錄。已著錄。東陽依阿劉瑾。人品事業。均無足深論。其文章則究爲明代一大宗。自李夢陽何景明崛起宏正之閒。倡復古學。於是文必秦漢。詩必盛唐。其才學足以籠罩一世。天下亦響然從之。茶陵之光焰幾燼。逮北地信陽之派。轉相摹擬。流弊漸深。論者乃稍稍復理東陽之傳。以相撐拄。蓋明洪永以後。文以平正典雅爲宗。其究漸流於庸膚。庸膚之極。不得不變而求新。正嘉以後。文以沈博偉麗爲宗。其究漸流於虛憍。虛憍之極。不得不返而務實。二百餘年。兩派互相勝負。蓋皆理勢之必然。平心而論。何李如齊桓晉文。功烈震天下。而霸氣終存。東陽如衰周弱魯。力不足禦強橫。而典章文物。尚有先王之遺風。殫後來雄偉奇傑之才。終不能擠而廢之。亦有由矣。其集舊版已燬。此本爲國朝康熙壬戌。茶陵州學正廖方達所校刻。凡詩稾二十卷。文稾三十卷。詩後稾十卷。文後稾三十卷。又雜稾十卷。曰南行稾。曰北上錄。曰經筵講讀。曰東祀錄。曰集句錄。曰哭子錄。曰求退錄。凡七種。其詩後稾本十卷。張鴻烈跋作二十卷。筆誤也。前有正德丙子楊一淸序。及東陽自序。然自序爲擬古樂府作。不爲全集作。後人移弁全集耳。
</p><br/></div></body></html>