<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->浩然齋雅談 三卷
</h2><p>
<!--no:-->宋周密撰。密所著書凡數種。其癸辛雜識。齊東野語。皆記宋末元初之事。雲煙過眼錄。皆記書畫古器。今竝有刊版。其澄懷錄。續錄。則輯淸談。志雅堂雜鈔。則博渉瑣事。今惟鈔本僅存。皆已別著錄。千頃堂書目。載密所著尚有志雅堂耳目鈔。及此書。而藏弆之家。竝無傳本。惟此書散見永樂大典中。其書體類說部。所載實皆詩文評。今搜輯排纂。以考證經史評論文章者爲上卷。以詩話爲中卷。以詞話爲下卷。各以類從。尚裒然成帙。密本南宋遺老。多識舊人舊事。故其所記佚篇斷闋。什九爲他書所不載。朱彝尊編詞綜。厲鶚編宋詩紀事。符曾等七人編南宋雜事詩。皆博採羣書。號爲繁富。而是書所載故實。亦皆未嘗引據。則希覯可知矣。其中考證經義。如解詩巧笑倩兮。疑口輔當爲笑靨。而不知類篇面部。已有此文。解易井谷射鮒。以鮒爲鯽。不知說文鯽字。本訓烏鰂。後世乃借以名鮒。羅願爾雅翼辨之已明。如斯之類。於訓詁皆未免稍疎。然密本詞人。考證乃其旁渉。不足爲譏。若其評隲詩文。則固具有根柢。非如阮閲諸人。漫然蒐輯。不擇精觕者也。宋人詩話。傳者如林。大抵陳陳相因。輾轉援引。是書頗具鑒裁。而沈晦有年。隱而復出。足以新藝苑之耳目。是固宜亟廣其傳者矣。
</p><br/></div></body></html>