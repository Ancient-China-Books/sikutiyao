<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部四十一
<!--sf:-->總集類三
</font><h2>
<!--ti:-->唐音 十四卷
</h2><p>
<!--no:-->元楊士宏編。士宏字伯謙。襄城人。是書成於至正四年。虞集爲之序。凡始音一卷。正音六卷。遺響七卷。而士宏自記稱十五卷。蓋遺響有一子卷也。其始音惟錄王楊盧駱四家。正音則詩以體分。而以初唐盛唐爲一類。中唐爲一類。晚唐爲一類。遺響則諸家之作咸在。而附以僧詩女子詩。李白杜甫韓愈三家。皆不入選。其凡例謂三家世多有全集。故弗錄焉。其書積十年之力而成。去取頗爲不苟。明蘇衡作劉敬伯古詩選序。頗以是書所分始音正音遺響爲非。李東陽懷麓堂詩話。則曰選詩誠難。必識足以兼諸家者。乃能選諸家。識足以兼一代者。乃能選一代。一代不數人。一人不數篇。而欲以一人選之。不亦難乎。選唐詩者。惟楊士宏唐音爲庶幾云云。其推之可謂至矣。高棅唐詩品彙。卽因其例而稍變之。馮舒兄弟評韋縠才調集。深斥棅杜撰排律之非。實則排律之名。亦因此書。非棅創始也。曹安讕言長語。稱舊有丹陽顏潤卿註。今未見其本。此本題張震輯註。震字文亮。新淦人。其仕履始末。及朝代先後。皆未詳註。極弇陋。明唐覲延州筆記。嘗摘其註李商隱咸陽詩。自是當時天帝醉一條。李頎贈從弟詩。第五之名齊驃騎一條。盧照鄰送趙司倉入蜀詩。潘年三十外一條。他如楊炯劉生一首。乃樂府古題。而震曰劉生不知何許人。後篇亦有劉生。要皆從軍之士也。又炯夜送趙縱一首其詩作於初唐。而震曰趙縱郭子儀之壻也。仕至侍郎。如斯之類。不可毛擧。殆必明人也。以原本所有。且閒有一二可採者。姑附存之。備一解焉。
</p><br/></div></body></html>