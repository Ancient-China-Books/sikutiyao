<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 圖繪寶鑑 五卷 續編 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->圖繪寶鑑 五卷
<!--ti:-->續編 一卷
</h2>
<!--ed:-->衍聖公孔昭煥家藏本
<p>
<!--no:-->元夏文彥撰。文彥字士良。其先吳興人。居於松江。陶宗儀輟耕錄曰。友人吳興夏文彥。號蘭渚生。其家世藏名跡。罕有比者。朝夕玩索。心領神會。加以游於畫藝。悟入厥趣。是故賞鑒品藻。百不失一。因取名畫記。圖畫見聞志。畫繼。續畫記爲本。加以宣和畫譜。南渡七朝畫史。齊梁魏陳唐宋以來諸家畫錄。及傳記雜說百氏之書。蒐潛剔祕。網羅無遺。自軒轅至宋德祐乙亥。得能畫者一千二百八十餘人。又金元三十人。本朝至元丙子。<span class="jiazhu">案宗儀此書作於至正中。故稱元爲本朝。</span>至今九十餘年閒。二百餘人。共一千五百餘人。其考核誠至。其用心良勤。其論畫之三品。蓋擴前人所未發云云。卽指此書也。中閒如封膜之類。尚沿舊譌。未能糾正。又每代所列。不以先後爲次。往往倒置。體例亦未爲善。然蒐羅廣博。在畫中之史。最爲詳贍。郞瑛七修類稿嘗謂圖繪寶鑑但紀歷代善畫人名。及所師某人而已。當添言所以。方盡其意。如董源則曰山是麻皮皴之類。馬遠則曰山是大斧劈兼丁頭鼠尾之類。如是則二人之規矩。已寓目前。而後之觀其畫者亦易云云。然文彥所記。主於徵考家數源流。中閒傳其名者多。見其跡者少。安能一一舉其形似。瑛所云云。蓋未知著書之難。不足據也。續編一卷。明欽天監副韓昂所纂。起明初。迄正德。一百五十年閒。採輯得一百七人。而冠以宣宗憲宗孝宗三朝御筆。成於正德十四年。然核其書中。如文彭陸治錢穀等以下。皆嘉靖時人。殆後來有所增補。非昂之舊歟。<br/>
</p></div></body>
</html>