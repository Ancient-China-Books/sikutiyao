<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 同文備考 八卷 附聲韻會通韻要粗釋 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->同文備考 八卷
<!--st:--><font size="-1">附</font>聲韻會通韻要粗釋 二卷
</h2>
<!--ed:-->浙江范懋柱家天一閣藏本
<p>
<!--no:-->明王應電撰。應電有周禮傳。已著錄。是編考辨文字聲音。其學出於魏校。而乖僻又過其師。前有自序。謂洪武正韻。閒以小篆正楷書之譌。而未嘗以古文正小篆之謬。於是著爲是書。取古文篆書而修定之。竝欲以定正許愼說文之失。襲戴侗之遺法。分爲八類。曰天文。曰地理。曰人容。曰人道。曰人體。曰動物。曰植物。曰用物。舉是八綱。以領其目。又舉諸目。以附綴偏傍系屬諸字。考書有古文。有大篆。有小篆。三代以下。得以考見六書大略者。惟賴小篆之存。得以考見小篆本旨者。惟賴說文始一終亥之目。州居部次。不相凌亂。是以上通古籀。下貫隸楷。猶可知其異同因革之由。若大篆則見於說文者不及二百字。卽岐陽石鼓。傳爲籀書。尚不能盡目爲大篆。況古文見於說文。與出於鐘鼎者。已自不同。必欲併合論之。名爲復古。實則鑿空。遂至杜撰字體。臆造偏傍。竟於千百世後。重出一製字之倉頡。不亦異乎。且旣不信說文矣。而於說文引述諸經文句互異者。乃反據以駁正經文。不知漢代經師。多由口授。被諸竹帛。往往異文。馬鄭以來。諸儒商榷折衷。乃定爲今本。愼書所據。如易用孟喜之類。其序本有明文。不過當時一家之學。應電乃執爲古經。拘泥殊甚。至所附聲韻會通韻要粗釋二卷。改字母爲二十八。改韻類爲四十五。爲橫圖以推衍之。其於古今異宜。南北異讀。皆所不考。合其所不當合。分其所不當分。又每字合以篆體。端緒叢雜。如治亂絲。亦可云勞而鮮功矣。<br/>
</p></div></body>
</html>