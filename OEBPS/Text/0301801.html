<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類 法苑珠林 一百二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十五
<!--sf:-->釋家類
</font><h2>
<!--ti:-->法苑珠林 一百二十卷
</h2>
<!--ed:-->大理寺卿陸錫熊家藏本
<p>
<!--no:-->唐釋道世撰。道世字元惲。上都西明寺僧。是書成於高宗總章元年。朝散大夫蘭臺侍郎隴西李儼爲之序。稱事總百篇。勒成十帙。此本乃一百二十卷。蓋百篇乃其總綱。書中則約略篇頁而分卷帙。如千佛篇十惡篇。則一篇分七八卷。善友篇。惡友篇。擇交篇。則兩三篇共一卷。故書凡一百一十八卷。而目錄二卷。亦入卷數。與陸德明經典釋文例同。合之共爲百二十也。每篇各有述意。如史傳之序。子目之首。則或有述意。或無述意。爲例不一。大旨以佛經故實。分類排纂。推明罪福之由。用生敬信之念。蓋佛法初興。惟明因果。曁達摩東邁。始啓禪宗。譬以六經之傳。則因果如漢儒之訓詁。雖專門授受。株守師承。而名物典故。悉求依據。其學核實而難誣。禪宗如宋儒之義理。雖覃思冥會。妙悟多方。而擬議揣摩。可以臆測。其說憑虛而易騁。故心印之教旣行。天下咸避難趨易。辨才無礙。語錄日增。而腹笥三藏之學。在釋家亦幾乎絕響矣。此書作於唐初。去古未遠。在彼法之中。猶爲引經據典。雖其閒荒唐悠謬之說。與儒理牴牾。而要與儒不相亂。存之可考釋氏之掌故。較後來侈談心性彌近理大亂眞者固尚有閒矣。<br/>
</p></div></body>
</html>