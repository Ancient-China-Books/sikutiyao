<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->友古詞 一卷
</h2><p>
<!--no:-->宋蔡伸撰。伸字伸道。莆田人。襄之孫。自號友古居士。宣和中。官彭城倅。歷官左中大夫。書錄解題。載伸友古詞一卷。此本卷數相合。伸嘗與向子諲同官彭城漕屬。故屢有贈子諲詞。而子諲酒邊詞中所載倡酬人姓氏甚夥。獨不及伸。未詳其故。伸詞固遜子諲。而才致筆力。亦略相伯仲。卽如南郷子一闋。自註云因向詞有憑書續斷腸句而作。今考向詞。乃南歌子。以伸詞相較。其婉約未遽相遜也。毛晉刊本。頗多疎舛。如飛雪滿羣山一詞。晉註云。又名扁舟尋舊約。不知此乃後人從本詞後闋起句改名。非有異體。亦不應卽以名本詞。惜奴嬌一調。晉註云一作粉蝶兒。不知粉蝶兒另有一調。與惜奴嬌判然不同。至靑玉案和賀方回韻。前闋處字韻譌作地字。賀此調。南宋諸人和者。不知凡幾。晉不能互勘其誤。益爲失考矣。
</p><br/></div></body></html>