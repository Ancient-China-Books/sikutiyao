<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 西使記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->西使記 一卷
</h2>
<!--ed:-->兩淮鹽政採進本
<p>
<!--no:-->元劉郁撰。郁眞定人。是書記常德西使皇弟錫里庫軍中往返道途之所見。王惲嘗載入玉堂雜記中。此蓋別行之本也。元史憲宗紀二年壬子秋。遣錫喇征西域蘇丹諸國。是歲錫喇薨。三年癸丑夏六月。命諸王錫里庫及烏蘭哈達。帥師征西域法勒噶巴哈台等國。八年戊午。錫里庫討回回法勒噶巴。平之。擒其王。遣使來獻捷。考世系表。睿宗十一子。次六曰錫里庫。而諸王中別無錫喇。郭侃傳。侃壬子從錫里庫西行。與此記所云壬子歲皇弟錫喇統諸軍。奉詔西征。凡六年。拓境幾萬里者相合。然則錫喇卽錫里庫。因元史爲明代所修。故譯音譌舛。一以爲錫喇。一以爲鍚里庫。誤分二人。而憲宗紀二年書錫喇薨。三年重書錫里庫西征。遂相承誤載也。此記言常德西使在已未正月。蓋錫里庫獻捷之明年。所記雖但據見聞。不能考證古蹟。然亦時有異聞。郭侃傳所載。與此略同。惟譯語時有譌異耳。我皇上神武奮揚。戡定西域。崑崙月𩨸。盡入版圖。計常德所經。今皆在屯田列障之內。業巳欽定西域圖志。昭示億齡。郁所紀錄。本不足道。然據其所述。亦足參稽道里。考證古今之異同。故仍錄而存之也。<br/>
</p></div></body>
</html>