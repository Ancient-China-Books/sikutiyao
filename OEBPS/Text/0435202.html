<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 文章縁起 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->文章縁起 一卷
</h2>
<!--ed:-->兩淮馬裕家藏本
<p>
<!--no:-->舊本題梁任昉撰。考隋書經籍志。載任昉文章始一卷。稱有錄無書。是其書在隋已亡。唐書藝文志。載任昉文章始一卷。註曰張績補。績不知何許人。然在唐已補其亡。則唐無是書可知矣。宋人修太平御覽。所引書一千六百九十種。摯虞文章流別李充翰林論之類。無不備收。亦無此名。今檢其所列。引據頗疎。如以表與讓表分爲二類。騷與反騷別立兩體。挽歌云起繆襲。不知薤露之在前。玉篇云起凡將。不知蒼頡之更古。崔駰達旨。卽揚雄解嘲之類。而別立旨之一名。崔瑗草書勢。乃論草書之筆勢。而強標勢之一目。皆不足據爲典要。至於謝恩曰章。文心雕龍載有明釋。乃直以謝恩兩字爲文章之名。尤屬未協。疑爲依託。併書末洪适一跋。亦疑從盤洲集中鈔入。然王得臣爲嘉祐中人。而所作麈史。有曰梁任昉集秦漢以來文章名之始。目曰文章縁起。自詩賦離騷。至於勢約。凡八十五題。可謂博矣。旣載相如喩蜀。不錄揚雄劇秦美新。錄解嘲而不收韓非說難。取劉向列女傳而遺陳壽三國志評。又曰。任昉以三言詩起晉夏侯湛。唐劉存以爲始鷺于飛醉言歸。任以頌起漢之王襃。劉以始於周公時邁。任以檄起漢陳琳檄曹操。劉以始於張儀檄楚。任以碑起於漢惠帝作四皓碑。劉以管子謂無懷氏封太山刻石紀功爲碑。任以銘起於秦始皇登會稽山。劉以爲蔡邕銘論黃帝有巾几之銘云云。所說一一與此本合。知北宋已有此本。其殆張績所補。後人誤以爲昉本書歟。明陳懋仁嘗爲之註。國朝方熊更附益之。凡編中題註字者。皆懋仁語。題補註字者。皆熊所加。其註毎條之下。蔓衍論文。多捃拾摯虞李充劉勰之言。而益以王世貞藝苑卮言之類。未爲精要。於本書閒有考證。而失於糾駁者尚多。議論亦往往紕繆。如謂枚乘七發。源於孟子莊子之七篇。殊爲附會。又謂郷約之類。當仿王襃僮約爲之。庶不失古意。不知僮約乃俳諧遊戲之作。其文全載太平御覽中。豈可以爲郷約之式。尤爲乖舛。以原本所有。姑附存之云爾。<br/>
</p></body>
</html>