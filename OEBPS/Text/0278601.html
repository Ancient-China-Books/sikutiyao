<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 元和姓纂 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->元和姓纂 十八卷
</h2>
<!--ed:-->永樂大典本
<p>
<!--no:-->唐林寶撰。寶濟南人。官朝議郞太常博士。序稱元和壬辰歲。蓋憲宗七年也。寶唐書無傳。其名見於藝文志。諸家書目所載並同。惟唐會要稱王涯撰。蓋以涯曾作序而譌。鄭樵通志。又稱李林寶撰。則因李吉甫命寶作是書。當日二名連書。傳寫脫去吉甫字。遂併爲一人。觀樵姓氏略中。譏寶作姓纂。而不知林隆所自出。則藝文略中本作林寶可知也。焦竑國史經籍志亦因之作李林寶。誤之甚矣。其論得隆受氏之初。多原本於世本風俗通。其他如世本族姓記。三輔決錄。以及百家譜。英賢傳。姓源韻譜。姓苑。諸書不傳於今者。賴其微引。亦皆班班可見。鄭樵作氏族略。全祖其文。蓋亦服其該博也。但寶以二十旬而成書。援引閒有譌謬。且當矜尚門第之時。各據其譜牒所陳。附會攀援。均所不免。觀白居易集。自敍家世。以白乙丙爲祖。而云出自白公勝。顚倒時代。悖謬顯然。其他可知。洪邁容齋隨筆。稱元和姓纂。誕妄最多。蓋有由也。然於唐人世系。則詳且核矣。書至宋已頗散佚。故黃伯思東觀餘論。稱得富弼家本。已闕數卷。陳振孫書錄解題。亦稱絕無善本。僅存七八。此本在永樂大典中。皆割裂其文。分載於太祖御製千家姓下。又非其舊第。幸原序猶存。可以考見其體例。今仍依唐韻。以四聲二百六部次其後先。又以宋鄧名世古今姓氏辨證。所引各條。補其闕佚。仍釐爲一十八卷。其字句之譌謬。則參校諸書。詳加訂正。各附案語於下方。至原序稱皇族之外。各以四聲類集。則李姓必居首卷。今獨無一字之存。殆修永樂大典時。已佚其第一册歟。然殘編斷簡。究爲文獻之所徵也。<br/>
</p></body>
</html>