<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->大學士于敏中家藏本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->傷寒總病論 六卷
<!--st:-->音訓 一卷
<!--st:-->修治藥法 一卷
</h2><font size="-1">坿</font><font size="-1">坿</font><p>
<!--no:-->宋龐安時撰。安時字安常。蘄水人。（案袁文甕牖閒評。載蘇軾稱蜀人龐安常。未詳孰是。）安時本士人。習與蘇軾黃庭堅游。第六卷末附與蘇軾書一篇。論是編之義甚悉。卷首載軾答安時一帖。猶從手蹟鉤摹。形模略具。又以黃庭堅後序一篇。冠之於前。序末稱前序海上人諾爲之。故虛其右以待。署元符三年三月作。時軾方謫儋州。至五月始移廉州。七月始渡海至廉。故是年三月。猶稱海上人也。然軾以是年八月北歸。至次年七月。卽卒於常州。前序竟未及作。故卽移後序爲弁也。序中剷去庭堅名。帖中亦剷去軾名。考卷末附載音訓一卷。修治藥法一卷。題政和癸巳門人董炳編。字知正。當禁絕蘇黃文字之日。諱而闕之。此本猶從宋本鈔出。故仍其舊耳。宋史藝文志。但載安時難經解。前後兩見。而不載此書。文獻通考。載龐氏家藏祕寶方五卷。引陳振孫之言。謂安時以醫名世者。惟傷寒而已。此書南城吳炎晦叔錄以見遺。似乎別爲一書。而下列庭堅之序。與此本同。疑當時已無刻本。故傳寫互異歟。又載張耒一跋。云張仲景傷寒論病方。纖悉必具。又爲之增損進退之法。以預告人。嗟夫仁人之用心哉。自非通神造妙。不能爲也。安常又竊憂其有病證而無方者。續著爲論數卷。淮南人謂安常能與傷寒說話。豈不信哉。此本未載此跋。殆傳寫偶佚歟。又耒作明道雜志。記安時治驗。極其推挹。而葉夢得避暑錄話。乃頗不滿於安時。蓋耒。蘇軾客。夢得。蔡京客。其門戶異也。然曾敏行獨醒雜志。亦記其治泗州守王公弼中丹石毒甚奇。又記其治公弼之女尤神異。敏行於元祐紹聖兩局。均無恩怨。則所記當爲公論矣。
</p><br/></div></body></html>