<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 洹詞 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->洹詞 十二卷
</h2>
<!--ed:-->副都御史黃登賢家藏本
<p>
<!--no:-->明崔銑撰。銑有讀易餘言。已著錄。是集題曰洹詞。以銑家安陽。境有洹水故也。一卷二卷曰館集。三卷曰退集。四卷曰雍集。五卷至十卷曰休集。十一卷十二卷曰三仕集。皆編年排次。不分體裁。雜著筆記。亦參錯於其閒。銑力排王守仁之學。謂其不當舍良能而談良知。故持論行己。一歸篤實。其爭大禮劾張璁桂萼。風節表表。亦不媿其言。所作政議十篇。準今酌古。無儒生迂闊之習。他若漫記十條。可以補宋史之未備。譌傳兩則。可以靖明代之浮言。而岳飛論一篇。稱飛之急宜奉詔班師。尤識大體。蓋不以文章著。而文章自可傳也。第十一卷中。有嚴嵩鈐山堂集序。似涉南園作記之疑。然嵩集載此序。題嘉靖己亥。據明史嵩傳。是時方爲禮部尚書。未操國柄。尚無由預識其姦是猶司馬光之於王安石。非陸游之於韓𠈁冑矣。<br/>
</p></body>
</html>