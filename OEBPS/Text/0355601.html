<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 南湖集 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->南湖集 七卷
</h2>
<!--ed:-->浙江鮑士恭家藏本
<p>
<!--no:-->元貢性之撰。性之字友初。歸田詩話作有初。未詳孰是也。宣城人。尚書師泰之族子。元季以冑子除簿尉。後補閩省理官。洪武初徵錄師泰後人。大臣以性之薦。性之避居山陰。更名悅。其從弟仕於朝者。迎歸金陵宣城。俱不往。躬耕自給。以終其身。其集名曰南湖。雖仍以宣城祖居爲目。實則沒於浙東。終未歸也。集中題畫馬詩云。記得曾陪仙仗立。五雲深處隔花看。題葡萄詩云。憶騎官馬過灤陽。馬乳纍纍壓架香。蓋惓惓不忘故國。又題墨菊詩曰。柴桑生事日蕭然。解印歸來只自憐。醉眼不知秋色改。看花渾似隔輕煙。題陶靖節像曰。解印歸來尚黑頭。風塵吹滿故園秋。一生心事無人識。剛道逢迎愧督郵。其事不二姓之意。尤灼然可見。貢欽作是集序曰。會稽王元章善畫梅。得其畫者。無貢南湖題詩則不貴重。故集中多咏梅詩。嘗題絕句云。王郎胸次亦淸奇。盡寫孤山雪後枝。老我江南無俗事。爲渠日日賦新詩。又云王郎日日寫梅花。寫徧杭州百萬家。向我題詩如索價。詩成贏得世人誇。得他題畫之作尤多。蓋人品旣高。故得其題詞。則縑素爲之增價。有不全繫乎詩者。歸田詩話。稱其吳山游女。及送戴伯貞之廣西兩篇。未足以盡性之也。<br/>
</p></div></body>
</html>