<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十五 傳記類存目一 東野志 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十五
<!--sf:-->傳記類存目一
</font><h2>
<!--ti:-->東野志 四卷
</h2>
<!--ed:-->浙江巡撫採進本
<p>
<!--no:-->舊本題海鹽呂兆祥撰。裔孫東野武訂。考兆祥與武。皆明末人。而是編二卷之末。附錄順治康熙中奏議。詳載聖祖仁皇帝恩授東野沛然爲五經博士。蓋卽沛然因兆祥舊志。稍爲續補也。前有呂化舜方應祥原序。而粘本盛跋。則作於康熙壬寅。陳良謨序。則作於康熙丙寅。亦續刻所加也。考元和姓纂。載伯禽少子。別爲東野氏。則東野氏系出周公。更無疑義。世承厥職。原非濫膺。惟是所敍世譜。稱第三代生二子。長暉。次晞。六代生二子。長縉。次紳。其人皆在春秋以前。則兄弟聯名。已在應瑒應璩之前。又二代東野宗。於田中勝處。建祠以安先靈。則大夫之廟。可不建於家。十六世東野穫。字穫德。號白雲。則別號己見於戰國。二十一代東野質。遭楚滅魯。負子攜譜。竄於東吳。是別族不必於太史。而戰國之末。尚延吳祚。蓋譜牒之學。古來卽不一說。司馬遷敍五帝世系。往往與載籍牴牾。而白居易自敍世系。亦與左傳相違。記載異同。固不足怪也。<br/>
</p></div></body>
</html>