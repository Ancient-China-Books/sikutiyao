<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 楳埜集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->楳埜集 十二卷
</h2>
<!--ed:-->永樂大典本
<p>
<!--no:-->宋徐元杰撰。元杰字仁伯。信州上饒人。紹定五年進士第一。累官國子祭酒。權中書舍人拜工部侍郞。諡忠愍。事蹟具宋史本傳。元杰侃直敢言。不避權勢。當史嵩之起復。元杰攻之甚力。卒寢成命。後元杰以暴疾卒。人皆以爲嵩之毒之。臺諫及太學生徒。具爲上疏訟寃。詔置獄追勘。迄不能白。本傳頗載其事。而周密癸辛雜識。所記尤詳。是集舊有趙汝騰序。亦極言元杰死狀不明爲可悲。且云憸壬任折獄之責。蓋指侍御史鄭寀而言。然據癸辛雜識。寀實首爲元杰訟冤。特未能詰正是獄。而汝騰遽以姦回詆之。蓋當日朝端水火。入主出奴。沸羹蜩螗。迄無定論。卽此一事。而宋之綱維不立。亦槩可見矣。其集不載於宋史藝文志。觀其子直諒跋語。乃景定二年直諒知興化州時所刊。本二十五卷。世久失傳。今從永樂大典中採輯編次。釐爲雞文十一卷。詩詞一卷。雖僅存十之五六。而本傳所列奏議條目具存。尚可得其大槩。其中如戊戌輪對劄子。則爲校書郞時所上。甲辰上殿劄子。則爲左司郞官時所上。共論濟王之宜置後。驕奢之宜戒抑。敵國外患之宜以宗社爲心。皆惓惓納忠。辭旨懇到。其白左揆論時事數書。乃爲杜範所延而作。亦多關繫國家大計。言無不盡。雖夙從陳文蔚眞德秀遊。或不免過泥古義。稍涉拘迂。然不可謂之不軌於正也。周密浩然齋雅談。記元杰母張氏能詩。有不知簾外溶溶月上到梅花第幾枝之句。而元杰詩乃頗朴僿。蓋眞氏文章正宗。持論如是。元杰亦篤守其師說云。<br/>
</p></div></body>
</html>