<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 元英集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->元英集 八卷
</h2>
<!--ed:-->浙江范懋柱家天一閣藏本
<p>
<!--no:-->唐方干撰。干字雄飛。新定人。章八元之外孫也。以詩名於江南。咸通中一舉不第。遂遯蹟會稽。歿後宰相張文蔚。請追賜名儒淪落者及第。凡十五人。干與焉。是集前有乾寧丙辰中書舍人祁縣王贊序。又有安樂孫郃所作小傳。名曰元英者。干私諡元英先生也。何光遠鑑戒錄。稱干爲詩鍊句。字字無失。詠繫風雅。體絕物理。郃傳亦稱其高堅峻拔。蓋其氣格淸迥。意度閒遠。於晚唐纖靡俚俗之中。獨能自振。故盛爲一時所推。然其七言淺弱。較遜五言。郝氏林亭而外。佳句無多。則又風會之有以限之也。贊序稱干甥楊弇洎門僧居遠收綴遺詩三百七十餘篇。析爲十卷。唐書藝文志亦同。此本爲明嘉靖丁酉干裔孫廷璽重刊。祇分八卷。詩三百七篇。卷目俱非其舊。近時洞庭席氏百家唐詩本。從宋刻錄出者。雖仍作十卷。而詩亦止三百十六篇。全唐詩搜羅放失。增爲三百四十七篇。然與贊序原數。終不相合。蓋流傳旣久。其佚闕者多矣。<br/>
</p></body>
</html>