<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 欽定歷代職官表 六十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->欽定歷代職官表 六十三卷
</h2>
<p>
<!--no:-->乾隆四十五年奉敕撰。粤自龍鳥水火。肇建官名。然夏商以前。書闕有閒。遺制不盡可考。其可考者。惟周禮爲最詳。迨秦漢內設九卿。外置列郡。而官制一變。東京以後。事歸臺閣。雖分置尚書六部。而政在中書。其權獨重。漢魏之制。至唐宋而又一變。明太祖廢中書省。罷丞相。盡歸其職於六部。永樂閒復設內閣。而參以七卿。唐宋之制。至是而又一變矣。其閒名號品數。改革紛繁。大抵勢足以相維。則乾綱不失。權有所偏屬。則魁柄必移。故官制之得失。可以知朝政之盛衰也。我國家稽古建官。循名核實。因革損益。時措咸宜。我皇上朗照無私。權衡獨秉。擧直錯枉。宮府肅淸。尤從來史册所未有。復念歷朝官制。典籍具存。宜備溯源流。明其利弊。庶前規可鑑。法戒益昭。乃特命四庫全書館總纂官內閣學士今陞兵部右侍郞臣紀昀。光祿寺卿今陞大理寺卿臣陸錫熊。翰林院編修今陞山東布政使臣孫士毅。總校官。詹事府少詹今陞內閣學士臣陸費墀等。考證排次。輯綴是編。分目悉準今制。凡長貳僚屬具列焉。明綱紀也。其兼官無正員。而所掌綦重。如軍機處之類。亦別有專表。崇職守也。八旗及新疆爵秩。前所未有者。竝詳加臚考。著聖代之剏建。遠邁邃古也。或古有而今無。或先置而後廢。竝爲採掇。別附於篇。備參訂也。每門各冠以表。表後詳敍建置。首列國朝。略如唐六典之例。次以歷代。則節引諸書。各附案語。以疏證其異同。上下數千年。分職率屬之制。元元本本。罔弗具焉。考將相及百官公卿之有表。始自馬班二史。後如唐書之宰相表。宋史之宰輔表。明史之內閣七卿表。俱沿其例。然所紀僅拜罷年月。與官制無關。且斷代爲書。不相通貫。尋檢頗難。至鈔撮故實。如孫逢吉職官分紀之類。又但供詞藻。於實政無禆。是書發凡起例。悉稟睿裁。包括古今。貫串始末。旁行斜上。援古證今。經緯分明。參稽詳密。不獨昭垂奕禩。爲董正之鴻模。卽百爾臣工。各明厥職。用以顧名而思義。亦益當知所儆勖矣。<br/>
</p></body>
</html>