<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 高常侍集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->高常侍集 十卷
</h2>
<!--ed:-->浙江鮑士恭家藏本
<p>
<!--no:-->唐高適撰。適唐書作渤海人。其集亦題曰渤海。河閒府志。據其封邱縣詩我本漁樵孟諸野句。又初至封邱詩。有去家百里不得歸句。定爲梁宋閒人。然集中別孫沂詩題下。又註時俱客宋中。則又非生於梁宋者。志所辨似亦未確。考唐代士人。多題郡望。史傳亦復因之。往往失其里籍。劉知幾作史通。極言其弊。而終不能更。適集旣無定詞。則亦闕疑可也。其集唐志作十卷。通考又有集外文一卷。詩一卷。此本從宋本影鈔。內廓字闕筆。避寧宗嫌名。當爲慶元以後之本。凡詩八卷。文二卷。其集外詩文則無之。考明人所刻適集。以太平廣記高鍇侍郎墓中之狐妖絕句。危冠高髻楚宮妝。閒步前庭趁夜涼。自把玉簪敲砌竹。淸歌一曲月如霜一首。併載入之。蕪雜殊甚。又九日一詩。見宋程俱北山集。毛奇齡選唐人七律。亦誤題適作。此本不載。較他本特爲精審。第十卷中有賀安祿山死表。稱臣得河南道及諸州牒。皆言逆賊安祿山苦痛而死。手足俱落。眼鼻殘壞。則祿山竟以病死。與史載李豬兒事迥異。蓋兵戈雲擾。得諸傳聞之故也。<br/>
</p></div></body>
</html>