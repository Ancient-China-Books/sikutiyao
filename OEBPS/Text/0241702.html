<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 百菊集譜 六卷 菊史補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->百菊集譜 六卷
<!--ti:-->菊史補遺 一卷
</h2>
<!--ed:-->浙江鮑士恭家藏本
<p>
<!--no:-->宋史鑄撰。鑄字顏甫。號愚齋。山陰人。卽嘉定丁醜註王十朋會稽三賦者也。是書於淳祐壬寅成五卷。越四年丙午。續得赤城胡融譜。乃移原書第五卷爲第六卷。而摭融譜爲第五卷。又四年庚戌。更爲補遺一卷。觀其自題。作補遺之時。已改名爲菊史矣。而此仍題百菊集譜。豈當時刊版已成。不能更易耶。首列諸菊名品一百三十一種。附註者三十二種。又一花五名一花四名二種。冠於簡端。不久入卷帙。第一卷爲周師厚劉蒙史正志范成大四家所譜。第二卷爲沈競譜及鑄所撰新譜。三卷爲種藝故事雜說方術辨疑。及古今詩話。四卷爲文章詩賦。五卷卽所增胡融譜。及栽植事實。附以張栻賦。及杜甫詩話一條。六券爲鑄詠菊。及集句詩補遺一卷。則雜採所續得詩文類也。書不成於一時。故編次頗無體例。然其蒐羅可謂博矣。<br/>
</p></body>
</html>