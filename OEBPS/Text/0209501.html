<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 明堂灸經 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->明堂灸經 八卷
</h2>
<!--ed:-->浙江范懋柱家天一閣藏本
<p>
<!--no:-->題曰西方子撰。不知何許人。與銅人鍼灸經。俱刊於山西平陽府。其書專論灸法。銅人惟有正背左右人形。此則兼及側伏。較更詳密。考唐志有黃帝十二經明堂偃側人圖十二卷。茲或其遺法歟。其曰明堂者。錢曾讀書敏求記曰。昔黃帝問岐伯以人之經絡。盡書其言。藏於靈蘭之室。洎雷公請問。乃坐明堂授之。後世言明堂者以此。今醫家記鍼灸之穴。爲偶人點志其處。名明堂。非也。今考舊唐書經籍志。以明堂經脈。別爲一類。則曾之說信矣。古法多鍼灸並言。或惟言鍼以該灸。靈樞稱鍼經是也。自王燾外臺祕要。始力言誤鍼之害。凡鍼法鍼穴。俱删不錄。惟立灸法爲一門。此書言灸不言鍼。蓋猶燾志也。<br/>
</p></div></body>
</html>