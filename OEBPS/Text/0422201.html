<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 御定千叟宴詩 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御定千叟宴詩 四卷
</h2>
<p>
<!--no:-->康煕六十一年奉敕編。欽惟聖祖仁皇帝。昌運膺圖。沖齡踐祚。削平三孼。砥屬四瀛。聖德懋其緝煕。神功昭乎啓佑。用能欽崇永保。無逸延年。壽考康強。符薄海無疆之祝。而深仁厚澤。涵育龐洪。啿啿春祺。桐生茂豫。所謂皇建其有極。斂五福。用敷錫厥庶民。驗以箕疇。允符古義。是以平格之瑞。翊運者咸登。淳固之氣。飲和者靡算。鮐背黃髮。駢聯相屬。旣俯允臣民之請。肇擧萬壽盛典。驩心普洽。陬澨嵩呼。業已恭勒鴻編。昭垂弈禩。復詔擧高年。宏開嘉讌。申延洪之慶。表仁壽之徵。酒醴笙簧。賡歌颺拜。彬彬焉。郁郁焉。自攝提合雒以來。未有如斯之盛也。爰命裒集詩篇。通爲一集。首以聖製。與伊耆神人暢曲。曠代齊光。繼以羣臣和章。與周京天保諸什。雅音接響。其餘諸作。亦與豳風稱觥之文。堯民擊壤之詠。後先一軌焉。伏而讀之。如華鯨奏。威鳳儀。鏗震耀。八音會而五色彰也。化國之日舒以長。盛世之音安以樂。具見於斯。允宜襲琅函而貯石渠矣。<br/>
</p></div></body>
</html>