<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 欽定西淸古鑑 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->欽定西淸古鑑 四十卷
</h2>
<p>
<!--no:-->乾隆十四年奉敕撰。以內府庋藏古鼎彝尊罍之屬。案器爲圖。因圖繫說。詳其方圓圍徑之制。高廣輕重之等。併鉤勒欵識。各爲釋文。其體例雖仿考古博古二圖。而摹繪精審。毫釐不失。則非二圖所及。其考證雖兼取歐陽修董逌黃伯思薛尚功諸家之說。而援擬經史。正誤析疑。亦非修等所及。如周文王鼎銘之魯公。斷爲伯禽而非周公。周晉姜鼎銘之文侯。據虎賁云云。與書文侯之命合。斷爲文侯虎。而非文公重耳。漢定陶鼎。據漢書地理志濟陰郡註。宣帝甘露二年更名定陶。斷此鼎爲宣帝中定陶共王康作。而非趙共王恢。皆足正博古圖姓名之譌。又如商祖癸鼎博古圖。謂我之字從戈者。敵物之我也云云。則斥其雜用王安石字說。王氏銅虹燭錠博古圖。謂是薦熟食器。則於周素錠引說文以錠爲鐙正之。亦足糾其訓釋之舛。其他如周召夫鼎。周魚鼎之屬。辨駁尤多。又如周單卣銘爵字景字。從博古圖。豐字則從鐘鼎欵識。於兩家皆取所長。銘首凶字。則證其不當作冏。於兩家竝訂其失。商瞿卣舊無實證。則引竹書紀年註。定瞿爲武乙之名。竝能參考異同。補苴罅漏。至周象尊。據器訂周禮司尊彝註飾以象骨之非。周犧尊。據器訂鄭註飾以翡翠之非。周虎錞。引周官鼓人以金錞和鼓鄭註。證南史灌之以水及以器盛水於下以芒莖當心跪注之非。則尤有裨於經史之學。又周邢侯方彝銘十八月乙亥。證以管子十三月令人之魯二十四月魯梁之民歸齊二十八月萊莒之君請復之數語。以破歐陽修蔡襄劉敞輩不解洛鼎銘十有四月之疑。尤從來考古者所未到。蓋著述之中。考證爲難。考證之中。圖譜爲難。圖譜之中。惟鐘鼎欵識。義通乎六書。制兼乎三禮。尤難之難。讀是一編。而三代法物。恍然如覩。聖天于稽古右文。敦崇實學。昭昭乎有明驗矣。<br/>
</p></div></body>
</html>