<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 李虛中命書 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->李虛中命書 三卷
</h2>
<!--ed:-->永樂大典本
<p>
<!--no:-->舊本題鬼谷子撰。唐李虛中註。虛中字常容。魏侍中李沖八世孫。進士及第。元和中。官至殿中侍御史。韓愈爲作墓誌銘。見於昌黎文集。後世傳星命之學者。皆以虛中爲祖。愈墓誌中所云最深五行書。以人之始生年月日所直日辰支干相生勝衰死王相斟酌。推人壽夭貴賤利不利。輒先處其年時。百不失一二者。是也。然愈但極稱其說之汪洋奧美。萬端千緒。而不言有所著書。唐書藝文志亦無是書之名。至宋志始有李虛中命書格局二卷。鄭樵藝文略則作李虛中命術一卷。命書補遺一卷。晁公武讀書志又作李虛中命書三卷。焦氏經籍志又於命書三卷外。別出命書補遺一卷。名目卷數。皆參錯不合。世閒傳本久絕。無以考正其異同。惟永樂大典所收。其文尚多完具。卷帙前後。亦頗有次第。竝載有虛中自序一篇。稱司馬季主於壺山之陽遇鬼谷子。出逸文九篇。論幽微之理。虛中爲掇拾諸家註釋成集云云。詳勘書中義例。首論六十甲子。不及生人時刻干支。其法頗與韓愈墓誌所言始生年月日者相合。而後半乃多稱四柱。其說實起於宋時。與前文殊相繆戾。且其他職官稱謂。多涉宋代之事。其不盡出虛中手。尤爲明甚。中閒文筆有古奧難解者。似屬唐人所爲。又有鄙淺可嗤者。似出後來附益。眞僞雜出。莫可究詰。疑唐代本有此書。宋時談星學者以己說闌入其閒。託名於虛中之註鬼谷。以自神其術耳。今以其議論精切近理。多得星命正旨。與後來之窈渺恍惚者不同。故依晁氏原目。釐爲三卷。著之於錄。以存其法。而於其依託之顯然者。則各加案語。隨文糾正。俾讀者毋爲所惑焉。<br/>
</p></div></body>
</html>