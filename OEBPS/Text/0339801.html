<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 東澗集 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->東澗集 十四卷
</h2>
<!--ed:-->永樂大典本
<p>
<!--no:-->宋許應龍撰。應龍字恭甫。閩縣人。嘉定元年進士第。調汀州教授。累遷國子司業。祭酒權直舍人學士二院。官推端明殿學士簽書樞密院事。提舉洞霄宮。事蹟具宋史本傳。其集則不見於藝文志。原書卷目已不可考。明錢溥編次祕閣書目。亦不載其名。則明初已散佚矣。惟永樂大典。頗散見其詩文。鈔撮排綴。各體麤備。而制誥一類尤繁。蓋應龍在理宗時。歷掌內外制。嘗以日昃拜命。夜半宣鎖。不二鼓而草三麻。人服其敏。史稱鄭淸之喬行簡罷相制。皆應龍所草。帝極稱其善。今二制竝在集中。典雅嚴重。實能得代言之體。其他亦多深厚簡切。而於當時宰執將帥侍從諸臣姓名官爵遷轉拜罷。紀傳所未詳者。猶可藉以徵信。於考史尤爲有裨。以應龍於經濟幹略。深所究心。其知潮州屬劇盜逼境。隨機扞禦。諸寇悉平。治潮政績。與李宗勉治台齊名。及爲兵部尚書。値喬行簡行秤提楮幣之法。民閒不便。應龍奏罷之。今其劄子。亦具存集內。大抵疏通暢達。切中事情。務爲有用之言。非篆刻爲文者可比。雖其格力稍弱。燃舂容和雅。能不失先正典型。在南宋館閣之中。亦可稱一作手矣。謹以類裒次。釐爲十有四卷。著之於錄。俾不致泯沒於後焉。<br/>
</p></div></body>
</html>