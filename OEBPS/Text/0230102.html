<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 六壬五變中黃經 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->六壬五變中黃經 二卷
</h2>
<!--ed:-->浙江巡撫採進本
<p>
<!--no:-->不著撰人名氏。中黃本道家之言。道藏有太淸中黃眞經二卷。亦名胎藏論。稱九仙君撰。中黃眞人註。共十八章。皆服炁要訣。是書題嵩嶽眞人凝神子。與所稱九仙君者不相合。蓋術家竊道經之名。以示神奇。與吐納導引。本無涉也。焦竑經籍志。載有此書二卷。其來已久。故言六壬。者多援以爲證。今觀其書。傳寫譌謬。註釋亦多互異。殆後人已有所增損。書中自釋己身。至疾病爲正經。釋盜賊至來意。爲後集。所釋亦略無詮次。如釋五行下。先逃亡。次遠行。次雜類。又次爲求官。忽又閒晴雨於婚姻疾病之閒。殊爲叢雜。又如六壬大全所引首載釋十二將。而是卷無之。乃附貴人太常天空白虎元武陰后等七將之說。於釋官訟章。而敍次亦復顚倒。至卷末題釋來意章。而所列乃靑龍螣蛇朱雀六合勾陳五將之說。與篇題殊不相應。蓋必淺學者。支離剽竊。從他書牽合成文。已非原本之舊矣。其五行章內。謂本於元門寶鑑一百六十卷。且謂今河中府龍門縣。有寶鑑全書。河中府爲唐時之制。此殆舊本原文。變竄未盡者歟。<br/>
</p></div></body>
</html>