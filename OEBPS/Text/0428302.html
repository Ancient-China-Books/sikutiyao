<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十五 總集類存目二 廣中五先生詩選 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十五
<!--sf:-->總集類存目二
</font><h2>
<!--ti:-->廣中五先生詩選 二卷
</h2>
<!--ed:-->江蘇周厚堉家藏本
<p>
<!--no:-->明陳暹編。暹爵里未詳。五先生者。孫蕡。王佐。黃哲。李德。趙介也。五人之中。孫王黃李。皆仕宦。趙則隱居不出。所謂臨淸集者。亦不傳。嘉靖丁巳。無錫談愷。刻五先生詩。僅得孫王黃李四家。以汪廣洋嘗爲廣東行省參政。因合而刻之。以足五人之數。朱彝尊詩話云。伯貞集雖不傳。然名在五先生之列。刊詩者去伯貞而冠汪忠勤於卷首。可爲失笑。卽指談刻也。此本乃嘉靖乙丑陳暹重訂。謂得舊本趙臨淸集。命工刻之以補五先生之闕。而以汪右丞詩。別自爲集。於是五先生之詩。始復其舊。五人集前。各有小傳。爵里行事略具。惟孫蕡傳云。洪武二十二年。以事謫戍遼東。時梅思祖節鎭三韓。迎置家塾。是年竟以黨禍見殺。考明史文苑傳。蕡坐累戍遼東。已大治藍玉黨。蕡嘗爲玉題畫。遂論死。而梅思祖本傳。十五年與平章潘元明同守雲南。是年卒。安得有二十二年鎭遼東之事。暹蓋據黃佐廣州人物傳所載。未及詳考耳。<br/>
</p></div></body>
</html>