<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 鄱陽集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->鄱陽集 十二卷
</h2>
<!--ed:-->兩淮馬裕家藏本
<p>
<!--no:-->宋彭汝礪撰。汝礪字器資。饒州鄱陽人。治平二年舉進士第一。歷官權吏部尚書。出知江州。事迹具宋史本傳。東都事略。載所著易義詩義奏議詩文五十卷。宋史藝文志鄱陽集四十卷。今易義詩義已不傳。此本乃其詩集。亦止十二卷。非其完帙。又編次錯互。如古體中誤入律詩一首。律詩中誤入古體一首。武岡驛一首有錄無書。寄佛印一首前後兩見。頗多複混。殆其本集久佚。後人掇拾殘賸。復爲此編。故其淆雜如此歟。史稱汝礪詞命雅正。有古人風。而詩筆亦諧婉可諷。明瞿祐歸田詩話。嘗極推其情致纏綿。土士禎居易錄。亦引其梅花詩中瀟湘此日堪腸斷。隨處幽香著莫人之句。以證朱淑眞詞耶律楚材詩內著莫二字之所出。在北宋諸人之中。固亦褎然一作手矣。張舜民畫墁錄。載汝礪於臨歿作偈。有從今以後不打這鼓之語。蓋其學實出於禪。故集中多與僧往還酬答之作。然汝礪立朝侃直。風節凜然。凡所論諫。皆關國是。其晚耽禪悅。蓋亦自行其所得。故不必以一格繩人。遽爲汝礪病也。<br/>
</p></div></body>
</html>