<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十八
<!--sf:-->別集類十八
</font><h2>
<!--ti:-->四明文獻集 五卷
</h2><p>
<!--no:-->宋王應麟撰。應麟有周易鄭氏註。已著錄。所著深寧集本一百卷。然宋志已不著錄。焦竑國史經籍志。亦不載其名。則散佚久矣。此本乃明鄞縣鄭眞陳朝輔所輯四明文獻之一種。故一人之作。冒總集之名也。通一百七十餘篇。制誥居十之七。蓋捃拾殘賸。非其眞矣。應麟以詞科起家。其玉海詞學指南諸書。賸馥殘膏。尚多所沾溉。故所自作無不典雅温麗。有承平館閣之遺。且所載事迹。多足與史傳相證。如宋史應麟本傳。謂度宗卽位。應麟草百官表循舊制請聽政四表已。上一夕入臨宰臣。諭旨增撰三表。則此七表者。先進前四表。次進後三表也。考之是集。則第一表至第二表乃景定五年十月上。第三表至第七表。乃十一月上。與本傳互異。又宋史度宗本紀。載賈似道罷都督予祠。在德祐元年二月。徙居婺州。又徙建寧。俱在七月。而由揚州責歸紹興。實在是年五月四日。見於是集賣賈似道歸里制。亦足以補本紀之闕。則雖零章斷簡。固不以殘闕棄矣。
</p><br/></div></body></html>