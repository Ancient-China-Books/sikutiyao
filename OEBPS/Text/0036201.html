<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部十八
<!--sf:-->詩類存目二
</font><h2>
<!--ti:-->風雅遺音 四卷
</h2><p>
<!--no:-->國朝史榮撰。榮自號雪汀老人。鄞縣人。其書據朱子孫鑑所作詩傳補遺後序。定朱子集傳。原本有音未備。其音多後人所妄加。因以集傳與音。互相考證。得其矛盾之處。條分縷析以辨之。一曰集傳用舊訓義而無音。二曰集傳有異義。而不別爲之音。三曰音與傳義背。四曰古今未有之音。五曰聲誤。六曰韻誤。七曰音誤。八曰誤音爲叶。九曰誤叶爲音。十曰四聲誤讀。十一曰泛云四聲之誤。十二曰邶風注與某同之誤。十三曰補音。十四曰叶音闕誤。十五曰叶音誌略。又附錄經文誤字。經文疑義。京本音切考異釋文。叶韻紀原。吳棫韻補考異。集傳相沿之譌。俗書相沿之譌。集傳偶考。俗音訂誤九門。共二十四類。其音與義背。用舊義而無音。異義而不別音三門。辨論頗爲精確。誤音。誤叶。補音。及俗音訂誤四門。亦多可取。惟未有之音。與四聲誤讀二門。所言卽是音誤。分目未免太繁。至泛云四聲。及邶風音與某同二門。則有意吹求。未爲平允。又榮考今音頗詳。而古音則茫無所解。故叶音闕誤。叶音誌略二門。所言往往大謬。吳棫韻補。見行於世。榮自言未見其書。摭諸書所引爲考異。尤爲贅疣。至於舊音舛謬之處。動輒漫罵。一字之失。至詆爲全無心肝。亦殊乖著書之體。蓋考證頗有所長。而蕪雜亦所未免焉。
</p><br/></div></body></html>