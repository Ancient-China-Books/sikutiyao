<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 資治通鑑考異 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三
<!--sf:-->編年類
</font><h2>
<!--ti:-->資治通鑑考異 三十卷
</h2>
<!--ed:-->安徽巡撫採進本
<p>
<!--no:-->宋司馬光撰。此書於元豐七年。隨通鑑同奏上。高似孫緯略。載光編集通鑑。有一事用三四出處纂成者。文獻通考。載司馬康所述。有司馬彪。荀悅。袁宏。崔鴻。蕭方等。李延壽及太淸記唐歷之類。洪邁容齋隨筆。所摘有何洛記。魏鄭公諫錄。李司空論事。張中丞傳。涼公平蔡錄。鄴侯家傳。兩朝獻替記。後史補。金鑾密記。彭門紀亂。平剡錄。廣陵妖亂志之類。不過偶擧其數端。不止是也。其閒傳聞異詞。稗官旣喜造虛言。正史亦不皆實錄。光旣擇可信者從之。復參考同異。別爲此書。辨正謬誤。以祛將來之惑。昔陳壽作三國志。裴松之注之。詳引諸書錯互之文。折衷以歸一是。其例最善。而修史之家。未有自撰一書。明所以去取之故者。有之實自光始。其後李燾續通鑑長編。李心傳建炎以來繫年要錄。皆沿其義。雖散附各條之下。爲例小殊。而考訂得失。則一也。至陳桱王宗沐薛應旂等。欲追續光書。而不能網羅舊籍。僅據本史編排。參以他書。往往互相牴牾。不能遽定其是非。則考異之法不講。致留遺議於本書。滋疑竇於後來者矣。其中如唐關播平章事拜罷。專引舊唐書。而不及引新唐書紀傳年表。以證其誤者。小小滲漏。亦所不免。然卷帙旣繁。所謂牴牾不敢保者。光固已自言之。要不足爲全體累也。其書原與通鑑別行。胡三省作音注。始散入各文之下。然亦頗有漏略。此乃明初所刊單本。猶光原書卷第。故錄之以存其舊焉。<br/>
</p></body>
</html>