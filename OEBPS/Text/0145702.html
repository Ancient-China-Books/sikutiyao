<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 元豐九域志 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->元豐九域志 十卷
</h2>
<!--ed:-->兩江總督採進本
<p>
<!--no:-->宋承議郞知制誥丹陽王存等奉敕撰。存字敬仲。丹陽人。登進士第。調嘉興主簿。歷官尚書右丞。事蹟具宋史本傳。初祥符中。李宗諤王曾先後修九域圖。至熙寧八年。都官員外郞劉師旦以州縣名號。多有改易。奏乞重修。乃命館閣校勘曾肇光祿丞李德芻删定。而以存總其事。以舊書名圖。而無繪事。請改曰志。迄元豐三年閏九月書成。此本前有存等進書原序。稱國朝以來。州縣廢置。與夫鎭戍城堡之名。山澤虞衡之利。前書所略。則謹志之。至於道里廣輪之數。昔人罕得其詳。今則一州之內。首敍州封。次及旁郡。彼此互擧。弗相混淆。總二十三路。京府四。次府十。州二百四十二。軍三十七。監四。縣一千二百三十五。釐爲十卷。王應麟稱其文見於曲阜集。蓋曾肇之詞也。其書始於四京。終於省。廢州軍及化外羈縻州。凡州縣皆依路分隸。首具赤畿望緊上中下之名。次列地理。次列戶口。次列土貢。每縣下又詳載鄉鎭。而名山大川之目亦併見焉。其於距京距府。旁郡交錯。四至八到之數。縷析最詳。深得古人辨方經野之意。敍次亦簡潔有法。趙與旹賓退錄尤稱其土貢一門備載貢物之額數。足資考核。爲諸志之所不及。自序所稱文直事核。洵無愧撰言矣。其書最爲當世所重。民閒又有別本刊行。內多古蹟一門。故晁公武讀書後志有新舊九域志之目。此爲明毛晉影鈔宋刻。乃元豐閒經進原本。後藏徐乾學傳是樓中。字畫淸朗。譌闕亦少。推佚其第十卷。今以蘇州朱煥家鈔本補之。仍首尾完具。案張淏雲谷雜記。稱南渡後。閩中刊書不精。如睦州宣和中始改嚴州。而新刊九域志直改爲嚴州。今檢此本內。睦州之名。尚未竄改。則其出於北宋刻本可知。近時馮集梧校刊此書。每卷末具列考證。其所據亦此本也。<br/>
</p></body>
</html>