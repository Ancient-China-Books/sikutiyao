<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 重刊朱子儀禮經傳通解 六十九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->重刊朱子儀禮經傳通解 六十九卷
</h2>
<!--ed:-->大學士于敏中家藏本
<p>
<!--no:-->國朝梁萬方撰。萬方字廣菴。絳州人。朱子儀禮經傳通解。本未竟之書。至黃榦乃續成之。此本名爲重刊。實則改修。大致據楊復序文。謂朱子稱黃榦所續喪祭二禮。規模甚善。欲依以改定全書而未暇。遂以榦之體例。更朱子之體例。與榦書合爲一編。補其闕文。刪其冗複。正其譌誤。又採近代諸說。參以己意發明之。其中閒有考證。而亦頗失之蕪雜。如所補學禮書數篇。朱子原序。本云取許氏說文序說。及九章算經爲此篇。萬方乃曼衍及五百四十部之首。附以周伯琦之字原。非略非詳。已無裁制。至於以楷書運筆諸法爲一章。更爲泛濫。又不採古人舊說。而惟取近時傅山馮班之論。其中傅山一條云。亂嚷吾書好。吾書好在那。點波人應儘。分數自知多。漢隸中郎想。唐眞魯國譌。相如頌布濩。老腕一雙摩。掩其書名而觀之。殆莫能知爲儀禮經傳通解之文也。<br/>
</p></div></body>
</html>