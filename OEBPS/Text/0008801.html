<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易象辭 二十一卷 坿尋門餘論 二卷 坿圖書辨惑 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易象辭 二十一卷
<!--st:--><font size="-1">坿</font>尋門餘論 二卷
<!--st:--><font size="-1">坿</font>圖書辨惑 一卷
</h2>
<!--ed:-->浙江巡撫採進本
<p>
<!--no:-->國朝黃宗炎撰。宗炎字晦木。餘姚人。宗羲之弟也。其說易力闢陳摶之學。故其解釋爻象。一以義理爲主。如釋坤彖曰。乾既大矣。坤能配乎乾而與之齊。是乾之大。坤亦至焉。故曰至哉。蓋乾以元施而坤受之。卽爲坤之元。非別有元也。其義爲前人所未發。而於承天時行之旨。无成有終之道。皆分明融洽。他如解豫六二。介於石。謂處地之中。得土之堅。取象極爲精確。解剥六五貫魚。引儀禮魚毎鼎用十五頭。昬禮用十四頭。其數多。必須貫。亦頗有根據。不爲牽合。解解卦初六无咎云。難之初解。人人喜補過之有地。此非人力。乃天時也。故直云无咎。尤能得文外之意。其他詮釋。大都類此。皆可備易家之一解。至於歸妹以須。須爲女之賤者。舊解本無可易。而宗炎謂須附頤以動。則以爲須髮之須。未免傷於好奇。又於易之字義。多引篆文以釋之。亦不免王氏新義務用字說之弊。當分別觀之可也。後附錄尋門餘論二卷。圖書辨惑一卷。宗旨大略相同。尋門餘論。兼排釋氏之說。未免曼衍於易外。其詆斥宋儒。詞氣亦傷太激。然其論四聖相傳。不應文王周公孔子之外。別有伏義之易。爲不傳之祕。周易未經秦火。不應獨禁其圖。轉爲道家藏匿二千年。至陳摶而始出。則篤論也。圖書辨惑。謂陳摶之圖書。乃道家養生之術。與元陳應潤之說合。<span class="jiazhu">見應潤所作爻變義蘊。）謂周子太極圖說。圖雜以仙眞。說冒以易道。亦與朱彝尊毛奇齡所考略同。（彝尊說見經義考二百八十三。奇齡說見所作太極圖說遺議。</span>至謂朱子從而字析之。更流於釋。則不免有意深文。存姚江朱陸之門戸矣。二書各有別本單行。然考周易象辭目錄。實列此二書謂之附錄。則非別自爲編也。今仍合之。俾相輔而行焉。<br/>
</p></div></body>
</html>