<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十二 禮類四 讀禮志疑 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十二
<!--sf:-->禮類四
</font><h2>
<!--ti:-->讀禮志疑 六卷
</h2>
<!--ed:-->浙江巡撫採進本
<p>
<!--no:-->國朝陸隴其撰。隴其有古文尚書考。已著錄。是編以三禮之書。多由漢儒采輯而成。其所載古今典禮。自明堂淸廟吉凶軍賓嘉。以及名物器數之微。互相考校。每多齟齬不合。因取鄭孔諸家注疏。折衷於朱子之書。務得其中。並旁及春秋律呂。與夫天時人事。可與禮經相發明者。悉爲采入。其有疑而未決者。則仍闕之。故曰讀禮志疑。案禮經自經秦火。雖多殘闕不完。而漢代諸儒。去古未遠。其所訓釋。大抵有所根據。不同於以意揣求。宋儒義理雖精。而博考詳稽。終不逮注疏家專門之學。隴其覃思心性。墨守程朱。其造詣之醇。誠近代儒林所罕見。至於討論三禮。究與古人之終身穿穴者有殊。然孔疏篤信鄭注。往往不免附會。而陳澔集說。尤爲弇陋。隴其隨文糾正。考核折衷。其用意實非俗儒所能及。如論孔疏月令引太史職鄭注。中數曰歲。朔數曰年。並舉則分年歲。單舉則可互稱。又祥禫主鄭駁王。廟制尊劉駁鄭。於禮有擯詔樂有相步溫之至也之文。謂温直是蘊藉。不當如孔疏所云以物承藉。於未卜禘不視學。取孔疏不當禘祭之年。亦待時祭之後。駁集說不五年不視學之說。謂司尊彝變朝踐爲朝獻。變再獻爲饋獻。爲省文互文之法。皆自抒所見。絕無門戶之私。至於緇䊷純三字。謂純當作䊷。古人字亦誤用。後來不可不愼。不知古字多通。原未可以近例相限。又袁黃羣書備考。以賈公彥譌作賈逵。人所共知。何煩深辨。而亦特立一條。爲之駁正。此蓋閱書時隨筆標記。門弟子編次校刊。乃誤入正文。未加簡擇。固不足爲隴其病矣。<br/>
</p></div></body>
</html>