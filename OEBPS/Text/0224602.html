<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 靑囊奧語 一卷 靑囊序 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->靑囊奧語 一卷
<!--ti:-->靑囊序 一卷
</h2>
<!--ed:-->通行本
<p>
<!--no:-->靑囊奧語。舊本題唐楊筠松撰。其序則題筠松弟子曾文迪所作。相傳文迪贛水人。其父求己。先奔江南。節制李司空𨐓行南康軍事。文迪因得筠松之術。後傳於陳摶。是書卽其所授師說也。案趙希弁讀書後志有靑囊本旨一卷。云不記撰人。演郭璞相墓經。陳氏書錄解題有楊公遺訣曜金歌。幷三十六圖象一卷。註云楊卽筠松也。今是書以陰陽順逆九星化曜。辨山水之貴賤吉凶。未審與曜金歌爲一爲二。惟鄭樵通志藝文略別載有曾氏靑囊子歌一卷。又楊曾二家靑囊經一卷。或卽是書之原名歟。其中多引而不發之語。如坤壬乙巨門從頭出一節。歷來註家。罕能詳其起例。至序內二十四山分順逆一條。則大旨以木火金水分屬甲丙庚壬。乙丁辛癸互起長生。如甲木生於亥。庫於未。乙木生於午。庫於戌之類。因以亥卯未寅午戌巳酉丑申子辰爲四局。反覆衍之。得四十八局。陽用左旋。陰從右轉。蓋本之說卦陽順陰逆之例。爲地學理氣家之權輿。明人僞造之吳公教子書。劉秉忠玉尺經。蓋卽竊其緒餘。衍爲圖局。逮僧徹瑩作直指元眞。專以三元水口。隨地可以定向。於是談地學者。舍形法而言理氣。剽竊傅會。俱以是編爲日實。然不以流派多歧。幷咎其剏法之始也。舊本有註。託名劉基。李國木復加潤色。蕪蔓殊甚。又妄據僞玉尺經。竄改原文。尤爲誕妄。今據舊本更正。併削去其註。以無滋淆惑焉。<br/>
</p></body>
</html>