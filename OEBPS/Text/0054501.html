<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋講義 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋講義 四卷
</h2>
<!--ed:-->永樂大典本
<p>
<!--no:-->宋戴溪撰。溪有續呂氏家塾讀詩記。已著錄。開禧中溪爲資善堂說書。累轉太子詹事。時景獻太子。命類易詩書春秋論語孟子通鑑。各爲說以進。此卽其春秋說也。書中如以齊襄迫紀侯去國。爲託復讎以欺諸侯。以秦與楚滅庸。爲由巴蜀通道。以屢書公如晉。至河乃復。爲晉人啓季氏出君之漸。以定公戊辰卽位。爲季氏有不立定公之心。皆具有理解。而時當韓𠈁冑北伐敗衂。和議再成。故於內脩外攘。交鄰經武之道。尤惓惓焉。至卒葬之類。竝闕而不釋。考宋代於喪服之制。避忌頗深。如何居居字。語出檀弓。禮部韻略卽不載。其他可知。溪之不釋此類。蓋當時講幄之體也。嘉定癸未五月。溪長子桷。鋟本金陵學舍。沈光序之。寶慶丙戌。牛大年復刻於泰州。其序稱是書期於啓沃君聽。天下學士。不可得而聞。蓋非經生訓詁家言。故流傳未廣。陳氏書錄解題。不著於錄。殆以是歟。宋史藝文志作四卷。王瓚溫州志作三卷。朱彝尊經義考。注曰已佚。今外閒絕無傳本。惟永樂大典所采。尚散見各條經文之下。今僅爲裒輯校正。自僖公十四年秋。至三十三年。襄公十六年三月。至三十一年。永樂大典所闕。則取黃震日鈔所引補之。仍從宋史釐爲四卷。而每卷又各分上下。其所釋經文。多從左氏。故其閒從公穀者。並附案語於下方焉。<br/>
</p></div></body>
</html>