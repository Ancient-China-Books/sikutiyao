<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 兩宋名賢小集 三百八十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->兩宋名賢小集 三百八十卷
</h2>
<!--ed:-->編修汪如藻家藏本
<p>
<!--no:-->舊本題宋陳思編。元陳世隆補。思有寶刻叢編。世隆有北軒筆記。竝已著錄。是編所錄宋人詩集。始於楊億。終於潘音。凡一百五十七家。有紹定三年魏了翁序。及國朝朱彝尊二跋。考所載了翁序。與寶刻叢編之序。字句不易。惟更書名數字。其爲僞託無疑。彝尊跋中。謂是書又稱爲江湖集。刻於寶慶紹定閒。史彌遠疑有謗己之言。牽連逮捕。思亦不免。詩版遂毀。案刊江湖集者。乃陳起。非陳思。且江湖集所載皆南渡以後之人。而是書起自楊億宋白。二書迥異。彝尊牽合爲一。紕繆殊甚。然考彝尊曝書亭集。有宋高菊礀遺稾。序中述陳起罹禍之事甚悉。未嘗混及陳思。而集中亦不載此跋。當由近人依託爲之。未必眞出彝尊手。又跋內稱陳世隆爲思從孫。於思所編六十餘家外。增輯百四十家。稾本散逸。曹溶復補綴之。今檢編中所錄。率多漏略。如王應麟集。雖不傳其遺篇見於四明文獻集者。尚多。而此編僅以五首爲一集。溶不應疎略若此。則謂曹溶補綴。亦不足信也。考王士禎居易錄曰。竹垞輯宋人小集四十餘種。自前卷所列江湖詩外。如劉翼躔父心游摘稾。林希逸鬳齋十一稾。敖陶孫器之臞翁集。朱繼芳季實靜佳集。林尚志潤叟端隱稾。劉過改之龍洲集。劉仙倫叔擬招山集。黃文雷希聲看雲集。黃大受德容露香拾稾。武衍朝宗藏拙稾。張蘊仁溥斗野集。劉翰武子小山集。張良臣武子雪窗集。趙希㯝誼父抱拙集。利登履道骳稾。何應龍子翔橘潭稾。沈說惟肖庸齋集。釋永頤山老雲泉集。薛嵎仲止雲泉集。俞桂希郗漁隱稾。葛天民無懷集。姚鏞希聲雪蓬集云云。是彝尊本有宋人小集四十餘種。或舊稾零落。後人得其殘本。更掇拾他集。合爲一帙。又因其稾本出彝尊。遂嫁名僞撰二跋歟。然編詩之人。雖出贗託。而所編之詩。則非贗託。宋人遺稾頗藉是以薈稡。其蒐羅亦不謂無功。黎邱幻技。置之不論可矣。<br/>
</p></div></body>
</html>