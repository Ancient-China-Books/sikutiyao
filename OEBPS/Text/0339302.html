<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 東山詩選 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->東山詩選 二卷
</h2>
<!--ed:-->永樂大典本
<p>
<!--no:-->案東山詩選。散見永樂大典中。皆題葛元承撰。而不著時代爵里。今考集中早發詩云。天台今日去。步步紫雲鄉。又新昌道中詩云。明朝行幾里。應近赤城西。則當爲天台人矣。謝鐸赤城續志。載有葛紹體字元承。家於黃巖。嘗師事永嘉葉適。得其指授。趙希弁讀書附志。亦載有葛紹體東山詩文選十卷。則此集卽紹體所撰。舊本偶題其字耳。惟讀書附志。稱詩文選。而永樂大典所載。乃有詩無文。或文不足錄。爲編纂者所删歟。希弁又稱家大酉應繇爲之序。葉夢鼎跋其後。及行狀墓誌。原附錄集中。今竝佚不存。其事蹟則無可考見矣。葉適水心集。有贈紹體詩云。數年之留能浩浩。一日之別還草草。念子身名兩未遂。令我衰病無一好。又云。不愁好龍龍不下。只愁愛玉酬石價。殆亦潦倒場屋之士。集中有與趙師秀翁卷酬贈之作。故其詩頗近四靈。蓋永嘉一派。以四靈爲宗主。當時風氣如是也。厲鶚撰宋詩紀事。獨不載紹體之名。知集佚已久。今據永樂大典所錄。分體釐訂。編爲二卷。以存其槩。紹體所著。又有四書述。見於朱彝尊經義考。註曰已佚。然有此一集。已足以傳紹體矣。<br/>
</p></div></body>
</html>