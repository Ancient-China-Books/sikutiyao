<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->類要 一百卷
</h2><p>
<!--no:-->宋晏殊撰。殊字同叔。撫州臨川人。景德初張知白以神童薦。賜同進士出身。擢祕書省正字。官至集賢殿學士。同平章事。兼樞密使。卒諡元獻。事蹟具宋史本傳。是編乃所作類事之書。體例略如北堂書鈔。白氏六帖。而詳贍則過之。葉夢得避暑錄話。稱殊平生未嘗棄一紙。雖封皮亦十百爲沓。每讀書得一故事。則批一封皮。後批門類。命書吏傳寫。卽今類要也。故所載皆從原書採掇。不似他類書互相剽竊。輾轉傳譌。然自宋代所傳名目。卷帙已多互異。歐陽修作殊神道碑。稱類集古今爲集選二百卷。曾鞏作序。則稱上中下帙七十四篇。惟宋史本傳。稱一百卷。與今本合。據其四世孫知雅州袤進書原表。則南渡後已多闕佚。袤續加編錄。於開禧二年上進。故今書中有於篇目下題四世孫袤補闕者。皆袤所增。非殊之舊矣。自明以來。傳本甚罕。惟浙江范氏天一閣所藏。尚從宋本鈔存。而中閒殘闕至四十三卷。別有兩淮所進本。僅存三十七卷。門類次序。尤多顚倒。且傳寫相沿。譌謬脫落。甚至不可句讀。蓋與太平御覽。同爲宋代類書之善本。而其不可校正。則較御覽爲更甚。故今惟附存其目焉。
</p><br/></div></body></html>