<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十四 藝術類存目 法書通釋 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->法書通釋 二卷
</h2>
<!--ed:-->衍聖公孔昭煥家藏本
<p>
<!--no:-->明張紳撰。紳字士行。一曰字仲紳。書史會要但稱爲山東人。洪武中官浙江布政使。不詳爲山東何地之人。亦不詳其出身。考明史吳伯宗傳。附載鮑恂事。稱洪武十五年。吉安余詮。高郵張長年。登州張紳。竝以明經老成。爲禮部主事所薦。召至京。恂長年皆以老病辭歸。惟紳授鄠縣教諭。尋召爲右僉都御史。終浙江左布政使。則紳乃登州人。以薦舉起家也。是書分十篇。曰八法。曰結構。曰執使。曰篇段。曰從古。曰立式。曰辨體。曰名稱。曰利器。曰總論。皆彙集晉唐以來名論。亦閒及蘇軾黃庭堅姜蘷吾衍之說。所取古人碑帖。祇及唐而止。然皆習見之文。立式篇辨古無眞書之名。鍾王楷書。皆是隸法一條。足正近代俗剳之陋。其所引法書。瘞鶴銘前後兩見。一列之小楷。一列之大楷。殆校錄偶疎耶。案靜志居詩話曰。張紳工大小篆。精於賞鑑。法書名畫。多所品題。撰法書通釋一卷。今檢此本。實爲兩卷。蓋朱彝尊偶誤記也。<br/>
</p></div></body>
</html>