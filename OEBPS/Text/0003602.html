<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部三
<!--sf:-->易類三
</font><h2>
<!--ti:-->厚齋易學 五十二卷
</h2><p>
<!--no:-->宋馮椅撰。椅字儀之。一作奇之。號厚齋。南康都昌人。宋史馮去非傳云。父椅家居授徒。所著易書詩語孟輯說等書。共二百餘卷。今多不傳。惟所輯易說。尚見散永樂大典中。考胡一桂啓蒙翼傳。引宋中興藝文志云。寧宗時馮椅爲易輯註輯傳外傳。猶以程迥朱熹。未及盡正孔傳名義。乃改彖曰象曰爲贊。又以隋經籍志有說卦三篇。改繫辭傳上下爲說卦上中。　琰讀易舉要。所說亦同。今檢求樂大典所載。但有輯註輯傳。而無所謂外傳者。與舊說殊不相合。以椅自序核之。當日蓋各爲一書。輯註止解彖象。輯傳則尊彖象爲經。而退十翼爲傳。外傳則以十翼爲經。各附先儒之說。而斷以己意。永樂大典編纂不出一手。割裂其文。雜附於各卦爻下。遂併外傳之名而沒之。今反覆參校。釐爲輯註四卷。輯傳三十卷。外傳十八卷。仍分三書。以還其舊。輯註多用古文。如坤卦黃裳之裳作常。蒙卦瀆蒙之瀆作黷。屯卦磐桓之磐作般。邅如之邅作亶。師卦丈人作大人。旅卦資斧作齊斧。雖異今本。而皆根舊義。至於履否同人諸卦。以爲舊脱卦名宜補。姤彖女壯勿用取下。以爲衍女字之類。則椅之自抒所見者也。輯傳各卦皆分卦序卦義彖義爻義象占諸目。縷析條分。至爲詳悉。其蒐採亦頗博洽。如王安石張汝明張弼李椿年李元量李舜臣閭邱昕毛樸馮時行蘭廷瑞諸家。其全書今皆不傳。尚藉是以存梗概。外傳薈稡羣言。亦多所闡發。其以繫辭爲說卦。宗吳仁傑之本。董眞卿周易會通駁之良允。明楊時喬周易古今文。乃以合於隋志取之。斯好奇之過矣。然合觀三書。大抵元元本本。淹貫宏通。要不以一二微瑕掩也。啓蒙翼傳。又云鄱陽汪標手編諸家易解爲一鉅集。名經傳通解。以椅易解爲底本。求古今解增入。蓋宋元之際。甚重其書。今標書亦不傳。則此書彌可寶貴矣。董眞卿胡一桂皆稱是書爲易輯。宋史藝文志作易學。文獻通考則作厚齋易學。考王湜先有易學。宜有所別。故今從通考之名焉。
</p><br/></div></body></html>