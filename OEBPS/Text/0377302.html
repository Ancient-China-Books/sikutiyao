<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 楓林集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->楓林集 十卷
</h2>
<!--ed:-->安徽巡撫採進本
<p>
<!--no:-->明朱升撰。升有周易旁註。已著錄。是編前八卷皆詩文。而以官誥及太祖手敕。編入第一卷首。與升文相連。殊爲非體。第九卷載徽州府志本傳一首。廖道南所撰詩贊一首。並翼運節略十餘則。第十卷爲附錄。皆當時投贈詩文也。升於明興之初。參贊帷幄。兼知制誥。一切典制。多出其手。與陶安宋濂等名望相埒。陳敬則明廷雜記。嘗稱其李善長徐達常遇春劉基四誥。惜明文衡未及收入。明史本傳。載太祖大封功臣。制詞多升撰。時稱典核。蓋據是文。然統觀全集。文章乃非所長。詩學擊壤集而不成。頗近鄙俚。故朱彝尊明詩綜。絕不登其一字。況升身本元臣。曾膺爵祿。而賀平浙東賦序。肆言醜詆。毫無故君舊國之思。是尤不可爲訓也。<br/>
</p></div></body>
</html>