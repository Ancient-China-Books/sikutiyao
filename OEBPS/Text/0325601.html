<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 雲溪居士集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->雲溪居士集 三十卷
</h2>
<!--ed:-->永樂大典本
<p>
<!--no:-->宋華鎮撰。鎮字安仁。會稽人。元豐二年進士。官至朝奉大夫。知漳州軍事。鎮原集本一百卷。又有揚子法言訓解十卷。書記三卷。會稽覽古詩一百三篇。長短句一卷。會稽錄一卷。并附哀文一卷。通一百十七卷。紹興十三年。其子初成裒集刊刻。曾表進於朝。又鎮上蔡樞密書。自云有所作王制解一編。而初成所爲狀跋。則不載是書。蓋當時已散佚矣。其集諸家書目皆不著錄。寶慶會稽續志。但稱鎮好學博古。嘗著會稽覽古詩一百三篇。不及其集。惟焦竑經籍志。載雲溪居士集一百卷。而其他著作。亦均未載。近錢塘厲鶚編宋詩記事。僅從地志之中。鈔得會稽覽古詩九首。知自明以來。是集無傳本也。茲於永樂大典中。掇輯詮次。釐爲三十卷。雖未能頓還舊觀。然原刻卷數。已得三之一矣。樓炤序其集曰。精深典贍遒麗逸發。又曰。介然自重。不輕以求人之知。其名之不昭也固宐。然觀其學術。大抵以王安石爲宗。且與蔡京章惇輩贈荅往來干祈。甚至炤之所云。未必遽爲公論。特幸不爲京輩所汲引。故尚未麗名姦黨。身敗名裂耳。至其所爲詩文。則才氣豐蔚。詞條暢達。雖不足與歐曾蘇黃比絜長短。而在元豐元祐之際。亦褎然自成一家。置其人品。取其文章可矣。<br/>
</p></div></body>
</html>