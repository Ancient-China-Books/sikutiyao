<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 梅溪詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->梅溪詞 一卷
</h2>
<!--ed:-->江蘇巡撫採進本
<p>
<!--no:-->宋史達祖撰。達祖字邦卿。號梅溪。汴人。田汝成西湖志餘。稱韓𠈁冑有堂吏史達祖。擅權用事。與之名姓皆同。今考集中齊天樂第五首註。中秋宿眞定驛。滿江紅第三首註。九月二十一日出京懷古。水龍吟第三首註。陪節欲行畱別社友。鷓鴣天第四首註。衞縣道中。惜黃花一首註。九月七日定興道中。核其詞意。必李壁使金之時。𠈁冑遣之隨行覘國。故有諸詞。知撰此集者。卽𠈁冑所用之史達祖。又考玉津園事。張鎡雖預其謀。而鎡實𠈁冑之狎客。故於滿頭花生辰得移廚張樂於其邸。此編前有鎡序。足證其爲𠈁冑黨。序末稱數路得人。恐不特尋美於漢。亦足證其實爲掾史。確非兩人。惟序作於嘉泰元年辛酉。而集中有壬戌立春一首。序稱初識達祖。出詞一編。而集中有與鎡唱和詞二首。則此本又後來所編。非鎡所序之本矣。達祖人不足道。而詞則頗工。鎡稱其分鑣淸眞。平睨方回。而紛紛三變。行輩不足比數。淸眞爲周邦彥之號。方回爲賀鑄之字。三變爲柳永之原名。其推獎未免稍溢。然淸詞麗句。在宋季頗屬錚錚。亦未可以其人掩其文矣。<br/>
</p></body>
</html>