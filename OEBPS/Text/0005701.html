<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部四
<!--sf:-->易類四
</font><h2>
<!--ti:-->周易程朱傳義折衷 三十三卷
</h2><p>
<!--no:-->元趙采撰。采字德亮。號隆齋。潼川人。其書用注疏本。節錄程子易傳朱子本義之說。益以語錄諸書。列之於前。而各以已說附於後。所謂折衷也。所注僅上下經。殆以程子所傳不及繫辭以下歟。前有采自序。稱有康節卲子推明羲文之卦畫。而象數之學著。有伊川程子推衍夫子之意。而卦畫之理明。洎武夷朱文公作本義釐正上下經十翼而還。其舊作啓蒙。本邵子而發先天。雖本義專主卜筮。然於門人問答。又以爲易中先儒舊說皆不可廢。但互體飛伏納甲之類。未及致思耳。故愚以爲今時學者之讀易。當由卲程朱三先生之說。泝而上之云云。故其書雖以宋學爲宗。而兼及於象數變互。尚頗存古義。非竟暖暖妹妹。守一先生之言也。顧炎武日知錄。謂割裂本義以入程傳。始於胡廣之修大全。然董楷已用程子之本而附以本義。采又因之。則其來有漸矣。炎武專責胡廣。殆未見二書歟。
</p><br/></div></body></html>