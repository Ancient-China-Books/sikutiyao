<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 醫說 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->醫說 十卷
</h2>
<!--ed:-->浙江巡撫採進本
<p>
<!--no:-->宋張杲撰。杲字季明。新安人。其伯祖張擴。嘗受業於龐安時。以醫名京洛閒。羅願鄂州小集有擴傳。叙其治驗甚詳。此書前有淳熙己酉羅頊序。亦稱擴授其弟子發。子發授其子彥仁。杲彥仁子也。承其家學。亦喜談醫。嘗欲集古來醫案。勒爲一書。初期滿一千事。猝不易足。因先採掇諸書。據其見聞所及爲是編。凡分四十七門。前七門總叙古來名醫醫書及鍼灸診視之類。次分雜證二十八門。次雜論六門。次婦人小兒二門。次瘡及五絕痺疝三門。而以醫功報應終焉。其閒雜採說部。頗涉神怪。又既載天靈蓋不可用。乃復收陳藏器本草人肉一條。亦爲駁雜。然取材既富。奇疾險證。頗足以資觸發。而古之專門禁方。亦往往在焉。蓋三世之醫。淵源有自。固與道聽塗說者殊矣。<br/>
</p></div></body>
</html>