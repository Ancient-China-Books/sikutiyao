<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 畫史 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->畫史 一卷
</h2>
<!--ed:-->兩江總督採進本
<p>
<!--no:-->宋米芾撰。芾字元章。史浩兩鈔摘腴曰。芾自號鹿門居士。黃溍筆記曰。元章自署姓名。米或爲芉。芾或爲黻。又稱海岳外史。又稱襄陽漫士。周必大平園集有章友直畫蟲跋。曰後題無礙居士。卽米元章。蓋芾性好奇。故屢變其稱如是。宋史本傳作吳人。都穆寓意編曰。米氏父子本襄陽人。而寓居京口。嘗觀海岳翁表吾郡朱樂圃先生墓曰。余昔居郡。與先生游。則海岳又嘗寓蘇。修宋史者直云吳人。而後之論撰者。遂以爲吳縣人。失之遠矣。據其所考。則史稱吳人誤也。芾初以其母侍宣仁后藩邸舊恩。補浛洭尉。官至禮部員外郞。知淮南軍。史稱其妙於翰墨繪圖。自名一家。尤精鑒裁。此書皆舉其平生所見名畫。品題眞僞。或閒及裝褙收藏。及考訂譌謬。歷代賞鑒之家。奉爲圭臬。中亦有未見其畫而載者。如王球所藏兩漢至隋帝王像。及李公麟所說王獻之畫之類。蓋芾作書史。皆所親見。作寶草待訪錄。別以目覩的聞分類編次。此則已見未見。相雜而書。其體例各異也。他如渾天圖及五聲六律十二宮。旋相爲君。圖自爲圖。譜之學不在丹靑之列。芾亦附載。殆張彥遠歷代名畫記。兼收日月交會九道諸圖之例歟。芾不以天文名。而其論天。以古今百家星曆盡爲妄說。欲以所作晝夜六十圖上之御府。藏之名山。已爲誇誕。又不以韻學名。而其論韻。謂沈約只知四聲。求其宮聲而不得。乃分平聲爲上下。以欺後世。考約集載答陸厥書。雖稱宮商之音有五。而梁書約本傳及南史厥本傳竝云四聲。隋志亦作沈約四聲一卷。芾所謂求其宮聲不得者。不知何據。殆誤記唐徐景安樂書。以上下平分宮商歟。<span class="jiazhu">案景安書今不傳。其說見王應麟玉海。</span>卷首題詞。謂唐代五王之功業。不如薛稷之二鶴。尤爲誕肆。是亦以顚得名之一端。存而不論。可矣。<br/>
</p></div></body>
</html>