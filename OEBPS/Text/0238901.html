<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->印史 五卷
</h2><p>
<!--no:-->明何通撰。通字不違。松江人。是書成於萬曆中。取歷代人名。各爲刻一私印。而略附小傳於下。秦十九人。西漢二百二十一人。東漢二百六人。蜀十八人。吳七人。魏二十八人。晉八十一人。宋七人。齊二人。梁九人。北魏六人。周二人。隋十三人。唐一百七十八人。五代十一人。宋一百二十人。元十四人。其去取頗不可解。如秦以李斯爲首。公孫鞅次之。二人行事無足取。且鞅在斯前。不知何以顚倒。四皓僅取東園公綺里季。不知何所優劣。漢有孔僅桑宏羊。唐有李義府許敬宗高力士。五代有敬新磨。亦不知何以甄錄。其印欲仿漢刻。而多違漢法。如二名分爲兩行。複姓乃作回文。不知漢印二名複姓。皆不割裂其文也。又參以鐘鼎之文。不知漢印之不合小篆者。多兼用隸法。不用古篆也。班固曰班固孟堅。王粲曰仲宣王粲。漢印無此文法也。劉字亮字。說文所無。參以隸法是矣。庾亮陳亮。乃作諒字。王凝之從小篆矣。李陽冰乃又作凝字。不又自亂其例乎。大抵拘於俗工之配合。而全未考古耳。
</p><br/></div></body></html>