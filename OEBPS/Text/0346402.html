<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->遺山集 四十卷
<!--ti:-->附錄 一卷
</h2><p>
<!--no:-->金元好問撰。好問字裕之。華容人。登興定五年進士。歷內鄉令。天興中除左司都事。轉行尚書省左司員外郞。金亡不仕。事蹟具金史文藝傳。是集凡詩十四卷。文二十六卷。爲明儲巏家藏本。宏治戊午。沁州李翰爲刊版以行。前有李冶徐世隆二序。末有王鶚杜仁傑二跋。集末附錄一卷。則儲巏所裒輯也。好問才雄學贍。金元之際。屹然爲文章大宗。所撰中州集。意在以詩存史。去取尚不盡精。至所自作。則興象深遂。風格遒上。無宋南渡未江湖諸人之習。亦無江西流派生拗麤獷之失。至古文繩尺嚴密。衆體悉備。而碑版誌銘諸作。尤爲具有法度。晚年嘗以史筆自任。構野史亭。採金源君臣遺言往行。裒輯紀錄。至百餘萬言。今壬辰雜編諸書。雖已無傳。而元人纂修金史。多本所著。故於三史中獨稱完善。亦可知其著述之有裨實用矣。
</p><br/></div></body></html>