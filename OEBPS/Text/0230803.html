<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->古今識鑒 四卷
</h2><p>
<!--no:-->明袁忠徹編。忠徹鄞縣人。父珙。字庭玉。號柳莊。精於相法。嘗決成祖當有天下。及卽位。擢官太常寺丞。忠徹傳其父術。亦仕至尚寶少卿。明史方技傳。附見珙傳中。史稱所著有人相大成。今未見。是編乃宣宗命採古來相人有驗者。裒爲一書。至景泰二年。始奏進所錄。上自三皇。下迄明代。又自作象人賦一首附之。夫相術精微。心傳神會。捃拾典故。僅得其粗。且其編次體例。頗嫌淆混。如以季友老耼以上。屬之三代。以孔子顏曾而下。係之列國。殊爲強生分別。至宓羲蛇身人首。神農人身牛首諸說。緯書妄記。本屬荒唐。亦併列之。尤失持擇。若乃文君臉似芙蓉。眉如遠山。亦入相法。則幾於笑具矣。
</p><br/></div></body></html>