<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 解頤新語 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->解頤新語 八卷
</h2>
<!--ed:-->浙江巡撫採進本
<p>
<!--no:-->明皇甫汸撰。汸有百泉子緒論。已著錄。是編乃其說詩之語。凡分八門。曰敍論。曰述事。曰考證。曰詮藻。曰矜賞。曰遺誤。曰譏評。曰雜記。自稱匡鼎說詩。人爲解頤。陸賈造語。帝毎稱善。故竊比於二子。然汸詩有名於當時。而此書乃多謬陋。大抵皆襲舊文。了無精識。好大言而實皆膚詞。如云詩首關睢。易始龍德。逍遙大鵬。其意一也。此十六字爲一條。竟不知作何語。又引證不確。搖筆卽舛。如鍾嶸詩品。家弦戸誦。乃云鍾品已湮。僅存嚴氏李商隱等三十六體。唐書本傳。明云以表啓而名。乃指爲詩派。杜甫已有七言長律。乃云元白餘思。不盡加爲六韻。此七言排之始。選楊徽之詩十聯寫御屏。本宋太宗事。見澠水燕談。張爲主客圖。作於唐時。其書雖佚。尚散見計有功唐詩紀事。乃云唐太宗聞楊徽之詩名。盡索所著。選十聯寫御屏。遂有句對句圖。及主客圖。他如黃金費盡教歌舞。畱與他人樂少年。司空圖詩也。而云顧況。王莽弄來曾半破。曹公將去便平沈。李山甫詩也。而云李商隱。又所稱商隱棹裏自成歌。歌竟乘流去之句。今義山集中。亦無之。不知所據爲何本。如此之類。指不勝屈。世以汸名重傳之耳。<br/>
</p></div></body>
</html>