<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 附釋文互註禮部韻略 五卷 附貢舉條式 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->附釋文互註禮部韻略 五卷
<!--st:--><font size="-1">附</font>貢舉條式 一卷
</h2>
<!--ed:-->兵部侍郎紀昀家藏本
<p>
<!--no:-->禮部韻略。舊本不題撰人。晃公武讀書志。云丁度撰。今考所併舊韻十三部。與度所作集韻合。當出度手。其上平聲三十六桓作歡。則南宋重刊所改。觀卷首載郭守正重修條例。稱紹興本尚作桓。是其證也。考曾慥類說。引古今詞話曰。眞宗朝試天德淸明賦。有閩士破題云。天道如何。仰之彌高。會試官亦閩人。遂中選。是宋初程試。用韻尚漫無章程。自景祐以後。敕撰此書。始著爲令式。迄南宋之末不改。然收字頗狹。如歡韻漏判字。添韻漏尖字之類。嘗爲俞文豹吹劍錄所議。故元祐中博士孫諤。紹興中朝散大夫黃積厚。福州進士黃啓宗。淳熙中吳縣主簿張貴謨。嘉定中嘉定府教授吳桂。皆屢請增收。而楊伯嵒亦作九經補韻。以拾其遺。然每有陳奏。必下國子監看詳。再三審定。而後附刊韻末。其閒或有未允者。如黃啓宗所增躋一作齊。鰥一作矜之類。趙彥衞雲麓漫鈔。尚駁詰之。蓋旣經廷評。又經公論。故較他韻書特爲謹嚴。然當時官本已不可見。其傳於今者。題曰附釋文互註禮部韻略。每字之下。皆列官註於前。其所附互註。則題一釋字別之。凡有二本。一本爲康熙丙戌曹寅所刻。冠以余文焴所作歐陽德隆押韻釋疑序一篇。郭守正重修序一篇。重修條例十則。淳熙文書式一道。考守正所重修者。名紫雲韻。今尚有傳本。已別著錄。則此本非守正書。又守正條例。稱德隆註痀僂其栵之辨。似失之拘。今此本無此註。則亦非德隆書。觀守正序。稱書肆版行。漫者凡幾。一漫則一新。必增數註釋。易一標題。然則當日韻略非一本。此不知誰氏所刻。而仍冠以舊序及條例。其條例與書不相應。而淳熙文書式中。乃有理宗御名。是則移掇添補之明證也。一本爲常熟錢孫保家影鈔宋刻。前五卷與曹本同。但首無序文條例。而末附貢舉條式一卷。凡五十三頁。所載上起元祐五年。下至紹熙五年。凡一切增删韻字廟諱祧諱書寫試卷格式。以及考校章程。無不具載。多史志之所未備。猶可考見一代典制。視曹本特爲精善。惟每卷之末。各以當時避諱不收之字附錄一頁。據跋乃孫保所加。非原書所有。今削去不載。以存其舊。至曹寅所刻不完之本。則附見於此。不別著錄焉。<br/>
</p></div></body>
</html>