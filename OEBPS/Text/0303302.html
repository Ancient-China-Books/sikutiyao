<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 道德寶章 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->道德寶章 一卷
</h2>
<!--ed:-->內府藏本
<p>
<!--no:-->宋葛長庚撰。長庚字白叟。閩淸人。爲道士。居武夷山。舊本題紫淸眞人白玉蟾。白玉蟾其別號。紫淸眞人。則嘉定閒徵赴闕下所封也。其書隨文標識。不訓詁字句。亦不㫄爲推闡。所註乃少於本經。語意多近於禪偈。蓋佛老同源故也。此本爲元趙孟頫手書。鉤摹雕版。字畫絕爲精楷。明陳繼儒亦嘗刻之彙祕笈中。改題曰蟾仙解老。非其本目。又前有萬歷癸未適園居士跋二則。其前一則。稱董逌藏書志。述張道相集古今註老子四十餘家。不載是編。案晁氏讀書志。張道相乃唐天寶後人。安能以南宋寧宗時書。著之於錄。且道相所集。凡二十九家。併其自註爲三十家。亦無所謂四十餘家者。跋所云云。殆於道聽塗說矣。長庚世傳其神仙。而劉克莊集。有王隱居六學九書序。稱所見丹家四人。鄒子益不登七十。曾景建黃天谷僅六十。白玉蟾夭死。又陳振孫書錄解題。羣仙珠玉集條下云。白玉蟾。葛其姓。福之閩淸人。嘗得罪亡命。蓋姦妄流也。余宰南城。有寓公。稱其人云近嘗過此。曾相識否。余言此輩何可使及吾門云云。二人與長庚同時。其說當確。流俗所傳。殆出附會。然道家自尊其教。往往如此。其書旣頗有可取。則其人亦不足深詰矣。<br/>
</p></div></body>
</html>