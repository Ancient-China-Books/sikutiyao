<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 禮記集註 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記集註 三十卷
</h2>
<!--ed:-->江蘇巡撫採進本
<p>
<!--no:-->明徐師曾撰。師曾有今文周易演義。已著錄。是書以陳澔集說。爲未得經義。故別採先儒舊說。以爲此注。於鄭賈注疏。閒能體會。然訾斥經文者。不一而足。如曾子問云。如將冠子而未及期日。而有齊衰大功小功之喪。則因喪服而冠。除喪不改冠乎。孔子曰。天子賜諸侯大夫冕弁。服於太廟。歸設奠。服賜服。於斯乎有冠醮。無冠醴。師曾謂齊衰大小功。待除而冠。未爲遲。何必因喪而冠。冠禮三加而醮。冠畢而醴。若諸侯大夫服賜服。不云三加。安得有醮而無醴。遂指二句爲誤。當云有冠醴。無冠醮。蓋師曾以儀禮士冠禮之三醮一醴。幷爲周人一代之制。故謂三醮之時。各有醮。冠畢而又醴。今經文旣無三加。則第當有醴。不當有醮。不知周制三加之時。並無三醮。待冠畢而始一醴耳。其三加三醮。乃殷禮。故經文次在冠畢而醴之後。先本朝而後前代也。士冠禮。鄭注賈疏甚明。此經因遭喪殺禮。故改冠後之一醴爲一醮。自用周制。師曾不考注疏。誤執殷禮。故有是說。蓋於三禮經義。未能融合。僅隨文而生義。宜其說之多誤也。<br/>
</p></div></body>
</html>