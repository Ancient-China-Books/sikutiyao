<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 四六標準 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->四六標準 四十卷
</h2>
<!--ed:-->內府藏本
<p>
<!--no:-->宋李劉撰。明孫雲翼箋釋。劉字公甫。崇仁人。嘉定七年進士。歷官寶章閣待制。雲翼有橘山四六箋註。已著錄。劉平生無他事可述。惟以儷語爲專門。所著類稾續類稾梅亭四六。今皆未見。此本乃其門人羅逢吉所編。以劉初年館何異家。及在湖南蜀中所作。彙爲一集。題曰標準。蓋門弟子尊師之詞也。凡分七十一目。共一千九十六首。自六代以來。箋啓卽多駢偶。然其時文體皆然。非以是別爲一格也。至宋而歲時通候。仕宦遷除。吉凶慶弔。無一事不用啓。無一人不用啓。其啓必以四六。遂於四六之內。別有專門。南渡之始。古法猶存。孫覿汪藻諸人。名篇不乏。迨劉晚出。惟以流麗穩貼爲宗。無復前人之典重。沿波不返。遂變爲類書之外編。公牘之副本。而宂濫極矣。然劉之所作。頗爲隸事親切。措詞明暢。在彼法之中。猶爲寸有所長。故舊本流傳。至今猶在。錄而存之。見文章之中。有此一體爲別派。別派之中。有此一人爲名家。亦足以觀風會之升降也。至雲翼之註。蕪雜特甚。然亦有足備考證者。舊本所載。亦姑附存焉。<br/>
</p></body>
</html>