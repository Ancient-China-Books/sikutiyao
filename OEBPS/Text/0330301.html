<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十
<!--sf:-->別集類十
</font><h2>
<!--ti:-->北海集 四十六卷
<!--ti:-->附錄 三卷
</h2><p>
<!--no:-->宋綦崇禮撰。崇禮字叔厚。高密人。後徙濰之北海。登重和元年上舍第。高宗南渡。爲起居郞。召試政事堂。拜中書舍人。歷官寶文閣學士。知紹興府。退居台州。卒贈左朝議大夫。事蹟具宋史本傳。藝文志。書錄解題。俱載崇禮北海集六十卷。世久失傳。厲鶚宋詩紀事。僅從天台勝記中得所作石梁瀑布詩一首。而其他槩未之見。今檢永樂大典。載崇禮詩文頗多。中惟制誥最富。表啓之類次之。散體古文較少。而詩什尤寥寥無幾。蓋其平生以駢體擅長故也。集中閒有原註稱崇禮爲先祖。則當時所據。猶其家刻之舊本矣。史稱崇禮妙齡秀發。聰明絕人。覃心辭章。極潤色論思之選。再入翰林凡五年。所撰詔命數百篇。文簡意明。不私美。不寄怨。深得代言之體。今觀是集。所載內外諸制。大約明白曉暢。切中事情。頗與浮溪集體格相近。如呂頤浩開督府制詞。則樓鑰賞其宏偉。王仲嶷落職制詞。則王應鱗取其精切。鄒浩追復待制制詞。則宋史採入本傳。以爲能推朝廷所以襃恤遺直之意。其草秦檜罷政制。則直著其惡。致檜再相後奏索其稾。幾蹈危禍。史所云蓋非溢美矣。陸游老學菴筆記。稱崇禮謝宮祠表云。雜宮錦於漁簑。敢忘君賜。話玉堂於茅舍。更覺身榮。時歎其工。又有一表云。欲桂衣冠。尚低回於末路。未先犬馬。儻邂逅於初心。尤佳云云。今集中乃無此二聯。知其傑製鴻篇。尚多遺脫。然據今所得覩者。已足見詞藻之精麗。不必全璧也。謹分體排訂。釐爲三十六卷。又兵籌類要一書。乃其在翰苑時所撰進。皆援據兵法。參以史事。各加論斷。雖紙上空談。未必遽切實用。而採摭尚爲博治。今亦編爲十卷。次之於後。其歷官除授告詞。及呂頤浩書啓。李邴祭文。秦檜乞追取御筆詞頭劄子。原本皆載入集中。今竝仍其舊。而益以宋史本傳氏族言行錄諸條。別爲附錄三卷。系諸集末。以備考核焉。
</p><br/></div></body></html>