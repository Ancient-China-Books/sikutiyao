<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 使北日錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->使北日錄 一卷
</h2>
<!--ed:-->浙江巡撫採進本
<p>
<!--no:-->宋鄒伸之撰。理宗紹定六年癸巳。史嵩之爲京湖制置使。與蒙古會兵攻金。<span class="jiazhu">案是時尚未建大元之號。故史仍以國名爲稱。</span>會蒙古遣王檝來通好。因假伸之朝奉大夫京湖制置使參議官往使。以是歲六月。偕王檝自襄陽啓行。至明年甲午二月。始見蒙古主於行帳。尋卽遣回。以七月抵襄陽。計在途者十三月。因取所聞見。及往復問答。編次紀錄。以爲此書。案宋史理宗本紀。宋與大元合圍汴京。<span class="jiazhu">案此大元爲史臣追書之詞。</span>金主奔蔡州。大元再遣使議攻金。史嵩之以鄒伸之報謝。蓋卽此事。特宋史稱王檝來議攻金。而此錄祇言通好。又宋史載伸之出使。在紹定五年十二月。而此錄實以六年六月出疆。皆當以此錄所紀爲得。其實時孟珙已會蒙古滅金。廷議遂欲出師取河南。蒙古復遣王檝來責敗盟。因再進伸之二秩。遣之報謝。史載同使爲李復禮喬仕安劉溥等。據此錄皆先曾副行之人。復禮假京西路副總管。溥假京西兵馬都監。仕安以東南第七正將神勁馬軍統制充防護官。其官爵亦史所未詳云。<br/>
</p></div></body>
</html>