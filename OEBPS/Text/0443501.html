<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 漱玉詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->漱玉詞 一卷
</h2>
<!--ed:-->江蘇周厚堉家藏本
<p>
<!--no:-->宋李淸照撰。淸照號易安居士。濟南人。禮部郎提點京東刑獄格非之女。湖州守趙明誠之妻也。淸照工詩文。尤以詞擅名。胡仔苕溪漁隱叢話。稱其再適張汝舟。未幾反目。有啓事上綦處厚云。猥以桑楡之晚景。配茲駔儈之下材。傳者無不笑之。今其啓具載趙彥衞雲麓漫鈔中。李心傳建炎以來繫年要錄。載其與後夫構訟事尤詳。此本爲毛晉汲古閣所刊。卷末備載其軼事逸文。而不錄此篇。蓋諱之也。案陳振孫書錄解題。載淸照漱玉詞一卷。又云別本作五卷。黃昇花菴詞選。則稱漱玉詞三卷。今皆不傳。此本僅詞十七闋。附以金石錄序一篇。蓋後人裒輯爲之。已非其舊。其金石錄後序。與刻本所載。詳略迥殊。蓋從容齋五筆中鈔出。亦非完篇也。淸照以一婦人。而詞格乃抗軼周柳。張端義貴耳集。極推其元宵詞永遇樂秋詞聲聲慢。以爲閨閣有此文筆。殆爲閒氣。良非虛美。雖篇帙無多。固不能不寶而存之。爲詞家一大宗矣。<br/>
</p></div></body>
</html>