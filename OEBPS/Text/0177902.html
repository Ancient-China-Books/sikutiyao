<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 子略 四卷 目錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->子略 四卷
<!--ti:-->目錄 一卷
</h2>
<!--ed:-->內府藏本
<p>
<!--no:-->宋高似孫撰。似孫有剡錄。已著錄。是書卷首冠以目錄。始漢志所載。次隋志所載。次唐志所載。次庾仲容子鈔馬總意林所載。次鄭樵通志藝文略所載。皆削其門類。而存其書名。略註撰人卷數於下。其一書而有諸家註者。則惟列本書。而註家細字附錄焉。其有題識者。凡陰符經。握奇經。八陣圖。鬻子。六韜。孔叢子。曾子。魯仲連子。晏子。老子。莊子。列子。文子。戰國策。管子。尹文子。韓非子。墨子。鄧析子。亢桑子。鶡冠子。孫子。吳子。范子。鬼谷子。呂氏春秋。素書。淮南子。賈誼新書。鹽鐵論。論衡。太元經。新序。說苑。抱朴子。文中子。元子。皮子。隱書。凡三十八家。其中說苑新序合一篇。而八陣圖附於握奇經。實共三十六篇。惟陰符經握奇經。錄其原書於前。餘皆不錄。似乎後人删節之本。未必完書也。馬端臨通考多引之。亦頗有所考證發明。然似孫能知亢倉子之僞。而於陰符經握奇經三略諸葛亮將苑十六策之類。乃皆以爲眞。則鑒別亦未爲甚確。其盛稱鬼谷子。尤爲好奇。以其會稡諸家。且所見之本猶近古。終非焦竑經籍志之流。輾轉販鬻。徒搆虛詞者比。故錄而存之。備考證焉。<br/>
</p></div></body>
</html>