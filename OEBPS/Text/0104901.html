<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 大事記續編 七十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->大事記續編 七十七卷
</h2>
<!--ed:-->兩江總督採進本
<p>
<!--no:-->明王褘撰。褘字子充。義烏人。少遊柳貫黃溍之門。明初徵爲中書省掾。修元史成。拜翰林待制。使雲南。抗節死。贈翰林學士。追諡忠文。事蹟具明史忠義傳。此書乃續呂祖謙大事記而作。體例悉遵其舊。惟解題卽附各條之下。不別爲一書。兪恂稱其書自征和迄宋德祐二年。凡一千三百六十五年。而今所傳本。實自漢武帝征和四年。至周恭帝顯德六年。不知恂何所據而云然。或是書鈔本。僅藏蜀王府中。至成化閒始刊版。傳寫有所佚脫歟。考何喬新集。嘗稱禕此書。予奪襃貶。與綱目不合。如綱目以昭烈紹漢統。章武紀年。直接建安。此書乃用無統之例。以漢與魏吳。竝從分註。又綱目斥武后之號。紀中宗之年。每歲書帝所在。用春秋公在乾侯例。而此書乃以武后紀年。又李克用父子。唐亡稱天祐年號。以討賊爲詞。名義甚正。故綱目紀年。先晉後梁。此書乃先梁後晉。皆好奇之過。所言亦頗中其失。然其閒考訂同異。如通鑑載漢武帝仙人妖妄之言。淖方成禍水之說。以爲出於漢武故事飛燕外傳。譏司馬光輕信之失。紀光武帝省幷十三國。以地志正本紀之誤。此類考證辨別。皆爲不苟。又宋庠紀年通譜。久無傳本。劉羲叟長歷。僅通鑑目錄。用以紀年。書亦散佚。此書閒引及之。亦可以備參稽。至前賢議論。薈萃尤多。瑕瑜不掩。讀者節取其長焉可矣。<br/>
</p></div></body>
</html>