<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->疑耀 七卷
</h2><p>
<!--no:-->舊本題明李贄撰。贄有九正易因。已著錄。足編前有張萱序。稱負笈數千里。修謁其門。迺裒一編見示。屬以訂正。戊申歲以地官郞分務吳會。登梓以傳云云。案贄恃才妄誕。敢以邪說誣民。所作藏書。至謂毋以孔夫子之是非是非我。其他著作。無一非狂悖之詞。而是編考證故實。循循有法。雖閒倡儒佛歸一之說。其言謹而不肆。至云儒不必援佛。佛不必援儒。又云經典出六朝人潤色。非其本眞。且與贄論相反。斷乎不出其手。王士禎古夫於亭雜錄云。家有疑耀一書。凡七卷。乃李贄所著。而其門人張萱序刻者。余嘗疑爲萱自纂。而駕名於贄。以中數有校祕閣書及修玉牒等語。萱嘗爲中書舍人。纂文淵閣書目。而贄未嘗一官禁近也。及觀論溫公一條。中云余鄉海忠介。益信不疑云云。今因士禎之說而考之。奉朝請一條云。余今年五十矣。始爲尚書郞。是萱官戶部時語。贄亦未嘗官六曹也。蘭香一條云。此法在宋已有之。自吾廣始。蘇東坡一條云。東坡寓吾惠最久。文天祥一條云。文璧蓋守余惠州。而以城降元者。是皆廣東人語。與萱之鄉貫相合。贄本閩人。無由作此語也。知此書確出於萱。士禎所言爲不謬。蓋以萬曆中贄名最盛。託贄以行。而其中删除不盡者。尚有此數條耳。相傳坊閒所刻贄四書第一評第二評。皆葉不夜所僞撰。知當時常有是事也。其書多由記憶而成。如文彥博僞帖。不知爲玉照新志所載石蒼舒事。翡翠屑金。不知爲歐陽修歸田錄語。謂沈約還家問鄉里詎堪持作夫二語爲白居易詩。謂左傳巫〓爲巫者名〓。皆失之疎舛。謂本草稱螬可療目。故陳仲子耳無聞。目無見。食螬李而卽愈。又謂本草稱蒪鱸作羹。下氣止嘔。張翰在當時意氣鬱抑。遇事嘔逆。故思此味。尤穿鑿無理。然其他考證。乃往往有依據。舊以惡贄之故。併屛斥之。過也。今改題萱名。從其實也。
</p><br/></div></body></html>