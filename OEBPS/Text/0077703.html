<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 聖門釋非錄 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->聖門釋非錄 五卷
</h2>
<!--ed:-->浙江巡撫採進本
<p>
<!--no:-->國朝陸邦烈編。邦烈字又超。平湖人。毛奇齡之門人也。是書因朱子四書集註。頗有疑諸賢之說。或有流弊者。因取奇齡經說所載諸論。裒合成帙。而附以奇齡門人子姪諸說。以辨其非。前有邦烈自記。稱北宋諸儒。高樹門幟。不容一人訾議。如劉共父改二程全書一二字。便作札四布。痛加譏貶。必欲使其還復舊文而後已。而於先聖先賢。恣情敲駁。大學孝經。連篇删改。卽孔門諸賢。何一不受其削斵。相其用心。實有抑聖賢以揚同類之意。因稍輯先生所言。與他書偶錄可引據者。彙爲一卷。名曰釋非。以爲聖門口語。各有精義。或未可盡非云云。考宋儒標榜門戶。以劫制天下之異端。誠所不免。至坐以詆誣聖賢。則未免深文。且朱子集註。補苴舊說。原恐後學之誤會。亦非主於排斥孔門。邦烈此書。雖無作可也。此本刻西河合集中。舊題奇齡自撰。今考究始末。實邦烈所爲。其中如謂本字書不訓始。惟宋人廣韻。因程子是解。增一始訓。案陳彭年邱雍等重修廣韻。在大中祥符閒。其時程子未生。安得因程子之說。如斯之類。似非奇齡所宜有。又朱子興張栻劉共父書。謂二程遺書。乃胡安國所改。而此序作劉共父所改。亦誤。故改題邦烈。從其實焉。<br/>
</p></body>
</html>