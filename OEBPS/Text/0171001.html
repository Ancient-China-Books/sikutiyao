<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部三十七
<!--sf:-->政書類一
</font><h2>
<!--ti:-->欽定皇朝通典 一百卷
</h2><p>
<!--no:-->乾隆三十二年奉敕撰。以八門隸事。一如杜佑之舊。其中條例。則或革或因。如錢幣附於食貨。馬政附於軍禮。兵制附於刑法。於理相近。於義有取者。今亦無所更易。至於古今異制。不可強同。如食貨典之榷酤算緡。禮典之封禪。前朝弊法。久已爲聖代所除。卽一例從删。不復更存虛目。又地理典。以統包歷代。分併靡常。疆界參差。名稱舛互。故推原本始。以九州提其大綱。今旣專述本朝。自宜敬遵今制。況乎威弧震疊。式廓昄章。東屆出日之邦。西括無雷之國。山河兩戒。並隸職方。近復戡定冉駹。開屯列戊。皇輿廣闊。更非九州舊界所能包。故均以大淸一統志爲斷。不更以禹貢州域。紊昭代之黃圖。至杜氏述唐朝掌故。與歷代共爲一書。故皆分綴篇終。其文簡略。亦體裁所限。不得不然。今則專勒一編。式昭國典。當法制修明之世。鴻猷善政。史不勝書。故卷目加繁。溢於舊笈。且杜氏所採者。惟開元禮爲詳。今則謨烈昭垂。各成完帙。禮有大淸通禮皇朝禮器圖式。樂有聖祖御制律呂正義。皇上御製律呂正義後編。刑有大淸律例。兵有中樞政考。地理有皇輿表。大淸一統志。欽定日下舊聞考。盛京通志。熱河志。滿洲源流考。皇輿西域圖志。又有大淸會典及則例。總其綱領。八旗及六部則例。具其條目。故縷分條繫。端委詳明。用以昭示萬年。誠足媲美乎官禮。又豈杜氏之掇拾殘文。裒合成帙。所可同日語哉。
</p><br/></div></body></html>