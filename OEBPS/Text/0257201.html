<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 分甘餘話 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->分甘餘話 四卷
</h2>
<!--ed:-->山東巡撫採進本
<p>
<!--no:-->國朝王士禎撰。此書成於康熙己丑罷刑部尚書家居之時。曰分甘者。取王羲之與謝萬書中語也。大抵隨筆記錄。瑣事爲多。蓋年逾七十。借以消閒遣日。無復考證之功。故不能如池北偶談居易錄之詳核。中如引懶眞子稱漢書昌邑王賀妾名。羅紂卽羅敷。不言二字何以通用俟考云云。今案漢書昌邑王傳。實作羅紨。顏師古註曰。紨音敷。說文糸字部有此字。註曰布也。一曰粗紬從糸付聲。蓋紨字同音。故得與敷字通用。馬永卿誤引漢書。士禎不加辨正。而轉以設疑。殊爲疎舛。是亦隨時摘錄。不暇繙檢之明驗矣。其他傳聞之語。偶然登載。亦多有未可盡憑者。然如繁臺之當讀蒲禾切。梅福爲吳門巿卒之非。蘇州宣室之有二。此類皆有典據。不同摭拾。披沙揀金。尚往往見寶也。其中滄浪詩話一條。獨舉馮班鈍吟雜錄之說。反覆詆排。不遺餘力。則以士禎論詩宗嚴羽。而趙執信論詩宗馮班。核其年月。在談龍錄初出之時。攻班所以攻執信也。然執信訟言詆士禎。而士禎僅㲤借其詞。不相顯斥。則所養勝執信多矣。<br/>
</p></div></body>
</html>