<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->何文簡疏議 十卷
</h2><p>
<!--no:-->明何孟春撰。孟春字子元。郴州人。宏治癸丑進士。授兵部主事。累官右副都御史。巡撫雲南。入爲吏部左侍郞。以爭大禮。左遷南京工部左侍郞。尋削籍。隆慶初。贈禮部尚書。諡文簡。事蹟具明史本傳。孟春沒後。遺稿散佚。萬歷初。巡撫湖廣僉都御史汝陽趙賢。始搜輯其詩文。刻之永州。又別錄其奏議爲一集。刊於衡州。卽此本也。前二卷爲官兵部時作。第三卷爲官河南參政。入爲太僕寺卿時作。第四卷至八卷。爲巡撫雲南時作。末二卷爲官侍郞時作。孟春少游李東陽之門。學問該博。而詩文頗拙。卒不能自成一家。惟生平以氣節自許。歷官所至。於時事得失。敷奏剴切。章疏乃卓然可傳。本傳所載。如救言官龐泮等。請停萬歲山工役。淸寧宮災陳八事。出理陝西馬政。上釐弊五事。諫武宗幸宣府。嘉靖初以旱潦相仍條奏八事。皆侃侃鑿鑿。有關大計。然此集所載。讜論尚多。史特舉其最著者爾。
</p><br/></div></body></html>