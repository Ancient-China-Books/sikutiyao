<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 素問元機原病式 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->素問元機原病式 一卷
</h2>
<!--ed:-->通行本
<p>
<!--no:-->金劉完素撰。完素字守眞。河閒人。事蹟具金史方技傳。是書因素問至眞要論。詳言五運六氣盛衰勝復之理。而以病機一十九條。附於篇末。乃於十九條中。採一百七十六字。演爲二百七十七字以爲綱領。而反復辨論以申之。凡二萬餘言。大旨多主於火。故張介賓作景岳全書。攻之最力。然完素生於北地。其人秉賦多強。兼以飲食醇醲。久而蘊熱。與南方風土原殊。又完素生於金時。人情淳樸。習於勤苦。大抵充實剛勁。亦異乎南方之脃弱。故其持論。多以寒涼之劑。攻其有餘。皆能應手奏功。其作是書。亦因地因時。各明一義。補前人所未及耳。醫者拘泥成法。不察虛實。概以攻伐戕生氣。譬諸檢譜角觝。宜其致敗。其過實不在譜也。介賓憤疾力排。盡歸其罪於完素。然則參桂誤用。亦可殺人。又將以是而廢介賓書哉。張機傷寒論有曰。桂枝下咽。陽盛乃斃。承氣入胃。陰盛以亡。明藥務審證。不執一也。故今仍錄完素之書。並著偏主之弊。以持其平焉。<br/>
</p></div></body>
</html>