<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 尊白堂集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->尊白堂集 六卷
</h2>
<!--ed:-->永樂大典本
<p>
<!--no:-->宋虞儔撰。儔字壽老。寧國人。隆興初入太學。舉進士。累官兵部侍郎。奉祠卒。其行事不見於宋史。而志乘所載頗詳。始爲續溪令。卽以治行被薦。遷監察御史。搏擊權貴。朝廷肅然。爲浙東提刑。徙知湖州。值歲祲推行荒政。所全活甚衆。蓋亦不徒以文學見長者。集中有使北回上殿劄子。是又嘗銜命使金。考金史交聘表。泰和元年三月乙亥。宋使刑部尚書虞儔泉州觀察使張仲舒等來報謝。卽其事也。儔慕白居易之爲人。以尊白名堂。幷以名集。其讀白樂天詩云。大節更思公出處。寥寥千載是吾師。生平志趣。可以想見。故所作韻語。類皆明白顯暢。不事藻飾。其眞樸之處。頗近居易。而麤率流易之處。亦頗近居易。蓋心摹手追。與之俱化。長與短均似之也。然如除日獄空春蠶行及勸農禱雨喜雨諸篇。剴切慈祥。詞意懇到。足以驗其心勞撫字。固不當僅求之吟詠閒矣。集中古文。僅存制誥劄子二體。已不免多所散佚。而辭命溫雅。議論詳明。於當時廢弛積弊。言之尤切。其意亦頗有可取者。據陳貴誼原序。集本二十四卷。今從永樂大典中採掇裒次。釐爲詩四卷。文二卷。錄而存之。亦所謂布帛菽粟之文。雖常而不可厭者歟。<br/>
</p></div></body>
</html>