<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 欽定蘭州紀略 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->欽定蘭州紀略 二十卷
</h2>
<p>
<!--no:-->乾隆四十年奉敕撰。考回人散處中國。介在西北邊者尤獷悍。然其教法則無異。劉智天方典禮擇要解。卽彼相沿之規制也。其祖國稱默德那。其種類則居天山之南北。後準噶爾據有山北。乃悉避處於山南。今自哈密吐魯蕃以外。西曁和闐葉爾羌。皆所居也。迨我皇上星弧遙指。月窟咸歸。諸回部並隸版圖。爲我臣僕。中國回人。亦時時貿遷服賈。來往其閒。姦黠之徒。遂詭稱傳法於祖國。別立新教。與舊教構爭。守臣狃於晏安。不早爲防微杜漸。互相讐殺。乃馴至嘯聚稱戈。辛丑四月。循化廳逆回蘇四十三等。突陷河州。復擁衆犯蘭州。會援師旣集。斷其歸路。而羽林勍卒。益部蕃兵。亦皆奉詔遄征。剋期並赴。逆回飛走路絕。乃退據城南十里龍尾山。扼險死守。然釜魚暫活。褌蝨終殲。塡塹焚巢。百道俱進。蹙之於華林寺。或俘或馘。無一人倖漏網焉。蓋是役也。平日釀釁之漸。在大吏之積薪厝火。故猝發而不及防。臨時制勝之方。在聖主之省括張機。故一奉而無不克。是編所錄。始末釐然。至於規畫兵制。愼固邊防。一切敷陳批答。亦皆備書。併足見長駕遠馭之謀。杜漸防微之略。所以貽萬世之安者。睿慮尤深且遠也。<br/>
</p></div></body>
</html>