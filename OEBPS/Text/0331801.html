<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 鄧紳伯集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->鄧紳伯集 二卷
</h2>
<!--ed:-->永樂大典本
<p>
<!--no:-->案鄧紳伯集。散見永樂大典中。裒集排纂。尚得二卷。然原本不著其名。亦不著時代。諸家目錄皆不載其書。惟集中有遊羅正仲磬沼分韻詩。題曰深得一字。又有諸人集貧樂軒賞花分韻詩。題曰深得把字。則其名當爲鄧深。考永樂大典鄧字韻下。引古羅志曰。宋鄧深字資道。試中教官。入爲太府丞。輪對論京西湖南北戶及士大夫風俗。高宗嘉納。提舉廣西市舶以親老求便郡。知衡州。茶陵安仁溪峒之盜。望風帖息。擢潼川。潼鹽酒虛額。久爲民害。請於朝。蠲川引四十七萬。守令貪虐劾奏之。虞允文貽書云。不畏彊禦。思濟斯民。挺然之操。未見近比。後以朝散大夫終於家。愛居東湖之勝。建閣曰明秀。有文集十卷。凌迪知萬姓通譜。亦載鄧深湘陰人。紹興中進士。餘與古羅志同。是編中鄉人禱雨有應寓烏石。及咏醴泉。題巖石山石鼓。贈別饒司理。別長沙驛。渡玉虛洞諸作其地皆近衡州。探禹穴溯峽三遊洞峽江灎澦堆諸作。其地皆近潼川。與深宦遊所歷。一一相符。則此集爲鄧深所撰審矣。惟紳伯之子。與古羅志所載不同。殆有兩字歟。黃虞稷千頃堂書目。載有元鄧大隱居士詩集。此集中答杜友詩。有小軒名大隱句。又有自賦大隱一律。與之相合。然核其詩句標題。實宋人而非元人。或大隱卽深別號。大隱居士詩集。卽此集之別名。虞稷等輾轉傳寫。誤宋爲元。亦未可知也。<br/>
</p></body>
</html>