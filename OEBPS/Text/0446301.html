<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 十五家詞 三十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->十五家詞 三十七卷
</h2>
<!--ed:-->浙江巡撫採進本
<p>
<!--no:-->國朝孫默編。默字無言。休寧人。是編所輯國朝詞。共十五家。吳偉業梅村詞二卷。梁淸標棠村詞三卷。宋琬二郷亭詞二卷。曹爾堪南溪詞二卷。王士祿炊聞詞三卷。尤侗百末詞二卷。陳世祥含影詞二卷。黃永溪南詞二卷。陸求可月湄詞四卷。鄒祇謨麗農詞二卷。彭孫遹延露詞三卷。王士禎衍波詞二卷。董以寧蓉渡詞三卷。陳維崧烏絲詞四卷。董俞玉鳧詞二卷。各家以小令中調長調爲次。載其本集原序於前。并錄其同時人評點。案王士禎居易錄曰。新安孫布衣默。居廣陵。貧而好客。四方名士至者。必徒歩訪之。嘗告予欲渡江往海鹽。詢以有底急。則云欲訪彭十羨門。索其新詞。與予及鄒程村作。合刻爲三家耳。陳其年維崧。贈以詩曰。秦七黃九自佳耳。此事何與卿饑寒。指此也云云。蓋其初刻在康煕甲辰。爲鄒祇謨彭孫遹王士禎三家。卽居易錄所云杜濬爲之序。至丁未續以曹爾堪王士祿尤侗三家。是爲六家。孫金礪爲之序。戊申又續以陳世祥陳維崧董以寧董俞四家。汪懋麟爲之序。十五家之本。定於丁巳。鄧漢儀爲之序。凡閲十四年。始彙成之。雖標榜聲氣。尚沿明末積習。而一時倚聲佳製。實略備於此。存之可以見國初諸人文采風流之盛至其毎篇之末。必附以評語。有類選刻詩文。殊爲惡道。今竝刪除。不使穢亂簡牘焉。<br/>
</p></div></body>
</html>