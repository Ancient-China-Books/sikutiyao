<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 四溟集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->四溟集 十卷
</h2>
<!--ed:-->浙江汪汝瑮家藏本
<p>
<!--no:-->明謝榛撰。榛字茂秦。臨淸人。事蹟具明史文苑傳。榛早工詞曲。年十六作樂府商調。少年爭歌之。已而折節讀書。刻意爲詩。李攀龍王世貞輩。結詩社推榛爲長。及攀龍名盛。榛與論生平。頗相刻責。攀龍輩遂怒相排擠。削其名於七子五子之列。然當結社之始。尚論有唐諸家。定稱詩三要。皆自榛發。諸人實心師其言也。後薄遊諸藩邸。竝爲上客。雖終於布衣。而聲價重一代。趙康王至輟侍姬以贈之。如姜夔小紅故事。其救盧柟一事。尤見氣誼。攀龍送榛西遊詩。所謂明時抱病風塵下。短褐論交天地閒者。頗肖其實。其詩亦不失爲作者。七子交口詆訶。乃一時恩怨之詞。固不足據爲定論矣。是編刻於萬歷壬子。乃臨淸州知州盛以進。得趙邸舊本。重爲補訂。又以榛所撰詩家直說二勞。附於卷首。案榛詩足以傳。而論詩之語。則多迂謬。今惟錄此集。其詩家直說。則別存目於詩文評焉。<br/>
</p></div></body>
</html>