<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 桂海虞衡志 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->桂海虞衡志 一卷
</h2>
<!--ed:-->兩江總督採進本
<p>
<!--no:-->宋范成大撰。乾道二年。成大由中書舍人出知靜江府。淳熙二年。除敷文閣待制四川制置使。是編乃由廣右入蜀之時。道中追憶而作。自序謂凡所登臨之處。與風物土宜方志所未載者。萃爲一書。蠻陬絕徼。見聞可紀者。亦附著之。共十三篇。曰志巖洞。志金石。志香。志酒。志器。志禽。志獸。志蟲魚。志花。志果。志草木。雜志。志蠻。每篇各有小序。皆志其土之所有。惟志巖洞。僅去城七八里内嘗所游者。志金石。準本草之例。僅取方藥所須者。志蠻。僅錄聲問相接者。故他不備載。志香。多及海南。以世稱二廣出香。而不知廣東香自舶上來。廣右香產海北者皆凡品。志器兼及外蠻兵甲之制。以爲司邊鎭者所宜知。故不嫌旁渉。諸篇皆敍述簡雅。無夸飾土風。附會古事之習。其論辰砂宜砂。地脈不殊。均生白石牀上。訂本草分別之譌。邕州出砂。融州實不出砂。證圖經同音之誤。零陵香。產宜融諸州。非永州之零陵。唐書稱林邑出結遼鳥。卽邕州之秦吉了。佛書稱象有四牙六牙。其說不實。桂嶺在賀州。不在廣州。亦頗有考證。成大石湖詩集。凡經歷之地。山川風土。多記以詩。其中第十四卷。自註皆桂林作。而詠花惟有紅豆蔲一首。詠果惟有盧橘一首。至詠游覽。惟有栖霞洞一首。佛子巖一首。其見於詩註者。亦僅蠻茶老酒蚺蛇皮腰鼓象皮兜鍪四事。不及他處之詳。疑以此志已具。故不更記以詩也。其盧橘一種。志果不載。觀其志花小序。稱北州所有。皆不錄。或志果亦用此例。蠻茶一種。志草木中亦無之。考詩註。稱蠻茶出修仁。大治頭風。而志草木中有鳳膏藥。亦云葉如冬靑。治太陽病頭目昏眩。或一物二名耶。然檢文獻通考。四裔考中。引桂海虞衡志。幾盈一卷。皆志蠻之文。而此本悉不載。其餘諸門。檢永樂大典所引。亦多在此本之外。蓋原書本三卷。而此本併爲一卷。已刊削其大半。則諸物之或有或無。亦非盡原書之故矣。<br/>
</p></div></body>
</html>