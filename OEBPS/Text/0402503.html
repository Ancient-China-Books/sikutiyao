<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十五 別集類存目九 秋笳集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十五
<!--sf:-->別集類存目九
</font><h2>
<!--ti:-->秋笳集 八卷
</h2>
<!--ed:-->江蘇巡撫採進本
<p>
<!--no:-->國朝吳兆鶱撰。兆鶱字漢槎。吳江人。順治丁酉舉人。戊戌以科場夤緣事戍寧古塔。後蒙恩赦還。此集前四卷爲徐乾學所刊。後四卷爲其子振所刊。而編次無序。通爲八卷。前三卷題秋笳集。四卷題西曹雜詩。五卷題秋笳前集。六卷題曰擬古後雜體詩。七卷曰秋笳後集。八卷則五頁以前題雜著。六頁以後題後集。葢隨得隨刊。故舛譌如是。兆鶱詩天分特高。風骨遒上。又荷戈邊塞。窮愁之語易工。故當時以才人目之。而立身一敗。萬事瓦裂。其詩亦頗爲當代所輕。特其自知罪重譴輕。甘心竄謫。但有悲苦之音。而絕無怨懟君上之意。猶爲可諒。故仍存其目焉。如兆鶱者。使其謹守防檢。克保身名。豈非國初一作手哉。<br/>
</p></div></body>
</html>