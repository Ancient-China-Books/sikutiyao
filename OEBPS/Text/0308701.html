<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 列仙通紀 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->列仙通紀 六十卷
</h2>
<!--ed:-->江蘇巡撫採進本
<p>
<!--no:-->國朝薛大訓撰。大訓字六詁。吳縣人。是書採摭道藏神仙故實。始於黃帝。次爲穆天子傳。次爲廣黃帝本行記。次爲元始上眞衆仙記。次爲老子史略。次關尹子以下至孫仙姑。凡八百七十七人。往往時代參錯。莫明其例。次以文昌化書。次以元天上帝啓聖錄。次以金蓮正宗。次以純陽神化妙道通紀。次以六仙外傳。醒眞人昇仙記。洞天福地記。十洲記。閻祖師傳。吳許二眞君傳。羣仙總會錄。前有華亭王宗熙王辰熙二序。立稱親見許旌陽。辰熙又稱見潛山司命神。與其兄宗熙對談。其言尤怪異無稽。二序皆不署年月。考此書先刊於崇禎庚辰。名神仙通鑑。卷數相符。則序中所謂壬午者。崇禎壬午。己丑者。順治己丑。蓋先刊於明。名神仙通鑑。至國朝版燬。重刊改此名云。<br/>
</p></div></body>
</html>