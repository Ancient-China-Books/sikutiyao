<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 攻媿集 一百一十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->攻媿集 一百一十二卷
</h2>
<!--ed:-->兩淮鹽政採進本
<p>
<!--no:-->宋樓鑰撰。鑰有范文正年譜。已著錄。其集載於諸家書目者。或作百卷。或作八十五卷。而世所傳鈔本。有僅存四十二卷者。蓋流傳旣久。多所佚脫。此本原作一百二十卷。與宋史藝文志。及陳振孫書錄解題。所載相同。猶爲舊帙。惟中闕第七十七卷。據原目爲宣王內修政事光武大度同高祖二賦。玉巵爲壽宅道炳星緯二詩。用人安民治兵三策。又闕第七十八卷。據原目爲御試進士舉人召試館職閣職省試別試解試上舍州學諸試所擬策問十五篇。又闕第七十九卷。據原目爲宴會慶賀致語十五篇。上梁文四篇。勸農文二篇。其第七十三卷。據原目闕跋王伯奮所藏文。苑英華。跋淸閟居士臨修禊序二篇。第七十四卷。據原目闕跋劉元城江諫議任諫議鄒道鄉陳了齋五人帖一篇。而第五十六卷中。揚州平山堂記。亦闕其後半。諸家所藏刻本鈔本竝同。今俱無從校補。至第四十八卷。第八十卷。第八十一卷。第八十二卷。有靑詞朱表齋文疏文之類。凡一百六十七篇。均非文章之正軌。謹稟承聖訓。概從删削。重編爲一百一十二卷。用聚珍版摹印。以廣其傳。鑰居官持正有守。而學問賅博。文章淹雅。尤多爲世所傳述。本傳稱其代言坦明得制誥體。葉紹翁四朝聞見錄。載鑰草光宗內禪制詞。有雖喪紀自行於宮中。而禮文難示於天下二語。爲海內所稱。此言其工於內外制也。本傳又稱鑰試南宮。以犯諱請旨冠末等。投贄諸公。胡銓稱爲翰林才。今集中謝省闈主文啓一道。卽是時所作。此言其工於啓劄也。王應麟困學紀聞。取其門前莫約頻來客。會上同觀未見書二句。載入評詩類中。此言其工於聲偶也。而袁桷延祐四明志。稱其於中原師友傳授。悉窮淵奧。經訓小學。精據可傳。信尤能盡鑰之實。蓋宋自南渡而後。士大夫多求勝於空言。而不甚究心於實學。鑰獨綜貫今古。折衷考較。凡所論辨。悉能洞澈源流。可謂有本之文。不同浮議。王士禎居易錄。稱其行盡松杉三十里。看來樓閣幾由旬。一百五日麥秋冷。二十四番花信風。水眞綠淨不可唾。魚若空行無所依諸句。而病是集多叢宂。謂表狀內外制之類。删去半部亦可。然貪多務博。卽誠齋劍南平園諸集亦然。蓋一時之風氣。不必以是爲鑰病也。至於題跋諸篇。尤多元元本本。證據分明。不止於居易錄所稱三笑圖贊吳彩鸞玉篇鈔唐昭宗賜憘實敕書三篇。毛晉輯津逮祕書。摘錄宋人題跋。共爲一集。而獨不及鑰。其偶未見此本歟。<br/>
</p></body>
</html>