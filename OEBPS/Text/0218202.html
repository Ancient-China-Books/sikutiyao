<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 新法算書 一百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->新法算書 一百卷
</h2>
<!--ed:-->編修陳昌齊家藏本
<p>
<!--no:-->明大學士徐光啓。太僕寺少卿李之藻。光祿寺卿李天經。及西洋人龍華民鄧玉函羅雅谷湯若望等。所修西洋新歷也。明自成化以後。歷法愈謬。而臺官墨守舊聞。朝廷亦憚於改作。建議者俱格而不行。萬歷中。大西洋人龍華民鄧玉函等。先後至京。俱精究歷法。五官正周子愚。請令參訂修改。禮部因舉光啓之藻任其事。而庶務因循。未暇開局。至崇禎二年。推日食不驗。禮部乃始奏請開局修改。以光啓領之。時滿城布衣魏文魁。著歷元歷測二書。令其子獻諸朝。光啓作學歷小辨。以斥其謬。文魁之說遂絀。於是光啓督成歷書數十卷。次第奏進。而光啓病卒。李天經代董其事。又續以所作歷書及儀器上進。其書凡十一部。曰法原。曰法數。曰法算。曰法器。曰會通。謂之基本五目。曰日躔。曰恆星。曰月離。曰日月交會。曰五緯星。曰五星交會。謂之節次六目。書首爲修歷緣起。皆當時奏疏。及考測辨論之事。書末歷法西傳。新法表異二種。則湯若望入本朝後所作。而附刻以行者。其中有解。有術。有圖。有考。有表。有論。皆鉤深索隱。密合天行。足以盡歐邏巴歷學之蘊。然其時牽制於廷臣之門戶。雖詔立兩局。累年測驗。明知新法之密。竟不能行。迨聖代龍興。乃因其成帙。用備疇人之掌。豈非天之所祐。有開必先。莫知其然而然者耶。越我聖祖仁皇帝。天亶聰明。乾坤合契。御製數理精蘊歷象考成諸編。益復推闡微茫。窮究正變。如月離二三均數。分爲二表。交食改黃平。象限用白平。象限方位以高弧定上下左右。又增借根方法解。對數法解。於點線面體部之末。皆是書所未能及者。八線表舊以半徑數爲十萬。各線數逐分列之。今改半徑數爲千萬。各線數逐十秒列之。用以步算。尤爲徑捷。至欽定歷象考成後編。日月以本天爲橢圓。交食以日月兩經斜距爲白道。以視行取視距。推步之密。垂範萬年。又非光啓等所能企及。然授時改憲之所自。其源流實本於是編。故具錄存之。庶論西法之權輿者。有考於斯焉。<br/>
</p></div></body>
</html>