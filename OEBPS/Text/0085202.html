<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 說文解字篆韻譜 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->說文解字篆韻譜 五卷
</h2>
<!--ed:-->兩江總督採進本
<p>
<!--no:-->南唐徐鍇撰。其書取許愼說文解字。以四聲部分。編次成書。凡小篆皆有音訓。其無音訓者。皆愼書所附之重文。註史字者籀書。註古字者古文也。所註頗爲簡略。蓋六書之義。已具於說文繫傳中。此特取便檢閱。故不更複贅耳。據李燾說文五音韻譜序。此書篆字。皆其兄鉉所書。鉉集載有此書序二篇。後篇稱韻譜旣成。廣求餘本。孜孜讎校。頗有刊正。今承詔校定說文。更與諸儒精加研覈。又得李舟所著切韻。殊有補益。其閒有說文不載。而見於序例註義者。必知脫漏。竝從編錄。疑者則以李氏切韻爲正。是此書鉉又更定。不僅出鍇一手。其以序例註義中字添入。亦鉉所爲也。前序稱命鍇取叔重所記。以切韻次之。聲韻區分。開卷可睹云云。考後序稱又得李舟切韻。則所謂切韻次之者。當卽陸法言書。卽唐韻廣韻所因也。然鍇所編部分。與廣韻稍異。又上平聲內痕部。併入魂部。下平聲內一先二仙。後別出三宣一部。然魂部之下。註痕部附字。而宣部則不著別分。似乎切韻原有此部。殆不可曉。或此書部分。鉉亦以李舟切韻定之。非陸法言之切韻。故分合不同歟。是書傳本甚少。此爲明巡撫李顯所刻。寒部籣瀾漣灡闌五字。當在乾蘭讕譋四字之後。豪部高皋䔌羔膏五字。當在獆諕號𣘫𨚙五字之後。皆譌前一行。麻部媧譁譇觰㗬五字。當在秅㢉誇侉夸家加茄葭九字之前。譌後二行。蓋刻其書者。失於校覈。其後序一篇。亦佚去不載。今從鉉騎省集錄出。補入以成完帙焉。<br/>
</p></body>
</html>