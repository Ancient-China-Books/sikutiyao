<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 雲林集 六卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->雲林集 六卷
<!--ti:-->附錄 一卷
</h2>
<!--ed:-->兩淮馬裕家藏本
<p>
<!--no:-->元貢奎撰。奎字仲章。宣城人。官集賢直學士。追封廣陵郡侯。諡文靖。李黼爲之狀。馬祖常奉敕撰碑。皆天下重朢也。所著有雲林小稾。聽雪齋記。靑山漫吟。倦游集。豫章稾。上元新錄。南州紀行。凡百二十卷。明永樂閒徵入祕府。家無副本。遂絕不傳。惟雲林小稾宋濂所序者。尚存其曾孫蘭家。洪熙中福州陳嵦。復序而傳之。宏治閒其裔孫元禮。復采諸書所載奎詩。及遣文二篇。附益成編。是爲今本。奎詩格在虞楊范揭之閒。爲元人巨擘。王士禎居易錄。論其境地未能深造。殆專以神韻求之歟。吳澄跋其文稾。稱其溫然粹然。得典雅之體。視求工好奇。而卒不工不奇者。相去萬萬。惜今不可得見矣。卷末增載見婦人偶興二首。鄙俚穢褻。必委巷附會之說。元禮不知而悞收之。其爲謬陋。不止謝康樂集載東陽溪中贈答也。<br/>
</p></div></body>
</html>