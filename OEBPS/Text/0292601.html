<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 步里客談 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->步里客談 二卷
</h2>
<!--ed:-->永樂大典本
<p>
<!--no:-->宋陳長方撰。長方字齊之。侯官人。紹興戊午進士第。官江陰縣學教授。初長方父侁爲洪州錄事。卒於官。長方奉母居吳。依其外祖太僕寺卿林旦。家於步里。遂以名書。宋史藝文志。載陳唯室步里客談一卷。唯室卽長方之別號。蓋宋史荒謬。未考其名。胡伯能作長方行狀。稱所著有步里談錄二卷。亦卽此書。蓋初名談錄。後乃改今名也。所記多嘉祐以來名臣言行。而於熙寧元豐之閒。邪正是非。尤三致意。其論元祐黨人。不皆君子。足破假借標牓之習。其引陳瓘與楊時書。譏欲裂白麻之非禮。亦深明大禮。所見迥在宋人之上。至於評論文章。頗多可採。如謂陳師道李杜齊名吾豈敢晚風無樹不鳴蟬句。與黃庭堅坐對眞成被花惱出門一笑大江橫句。皆學杜甫縛雞行。而陳爲不類。又引王剛中語。謂文字使人擊節賞嘆。不如使人肅然起敬。又謂文章態度如風雲變滅。水波成文。直因勢而然。以議蘇軾數擬盤谷序之非。皆爲有見。至謂月自有光非受日之光一條。由不知推步之術。謂腎無左右一條。由不知診候之方。置之不論可矣。此書宋志作一卷。與胡伯能狀不合。蓋傳寫之誤。今散見永樂大典者。裒而輯之。尚得五十八條。謹以類排纂。從胡伯能所記。仍釐爲二卷。<br/>
</p></body>
</html>