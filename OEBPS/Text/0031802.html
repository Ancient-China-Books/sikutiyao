<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 讀詩略記 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->讀詩略記 六卷
</h2>
<!--ed:-->浙江巡撫採進本
<p>
<!--no:-->明朱朝瑛撰。朝瑛有讀易略記。已著錄。是書朱彝尊經義考作二卷。此本六冊。不分卷數。核其篇頁不止二卷。疑原書本十二卷。刊本誤脱一十字。傳寫者病其繁瑣。併爲六冊也。朝瑛論詩。以小序首句爲主。其說謂亡詩六篇。僅存首句。則首句作於未亡之前。其下作於未亡之後。明矣。所見與程大昌同。而所辨較大昌尤明白。足決千古之疑。然其訓釋。不甚與朱子立異。自鄭衞淫奔不從集傳以外。其他說有乖迕者。多斟酌以折其中。如論楚茨爲刺幽王之詩。則據荀子。以爲恰在鼓鐘之後。或幽王尚好古樂。故賢士大夫。稱述舊德。擬雅南而奏之。以感導王志。論抑爲刺厲王之詩。則據詩文其在於今一語。以爲當爲衞武公少時所作。大抵皆參稽融貫。務取持平。其以生民篇姜嫄巨跡。爲必不可信。亦先儒舊義。至於求棄之之由而不得。乃援後世綠綈方底之事以證之。則未免反失之附會。又頗信竹書紀年。屢引爲證。亦乖說經之體。然綜其大旨。不合者十之二三。合者十之五六也。<br/>
</p></div></body>
</html>