<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易辨畫 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易辨畫 四十卷
</h2>
<!--ed:-->安徽巡撫採進本
<p>
<!--no:-->國朝連斗山撰。斗山字叔度。潁州人。是書大旨謂一卦之義在於爻。爻畫有剛有柔。因剛柔之畫而立之象。因剛柔之畫而繫以辭。其道先在於辨畫。故以爲名。末有輯圖一卷。則卽朱子舊圖而略爲損益之。其說專主卦畫立義。如屯之大象云。四偶以次條列。如絲中貫。一奇如梭。上互艮手。下動震足。如織絍然。故有經綸之象。未免穿鑿太甚。然其逐卦詳列互體。剖析微渺。亦頗有合於精理者。蓋卽爻論爻。乃能以易詮易。雖閒有附會之失。而錯綜變化之本旨。猶可藉以參觀。固與高談性道。以致惝悅無歸者。尚較有實際焉。<br/>
</p></body>
</html>