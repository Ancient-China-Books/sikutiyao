<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 倪文貞集 十七卷 續編 三卷 奏疏 十二卷 講編 四卷 詩集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->倪文貞集 十七卷
<!--ti:-->續編 三卷
<!--ti:-->奏疏 十二卷
<!--ti:-->講編 四卷
<!--ti:-->詩集 四卷
</h2>
<!--ed:-->浙江汪汝瑮家藏本
<p>
<!--no:-->明倪元璐撰。元璐有兒易內外儀。已著錄。初元璐官翰林時。掌外制之詞。文章典雅。爲館閣所宗。其門人爲刻代言選六卷。長洲文震孟序之。崇禎丙子。以國子監祭酒歸里。裒輯所作。名曰鴻寶應本。華亭陳子龍序之。壬午起官兵部侍郞。明年擢戶部尚書。時事已亟。不復作應制文字。閒取舊刻。重爲刊定。付其子會鼎庋藏之。乾隆壬辰。其元孫安世。復編次重刻。卽此本也。元璐少師鄒元標。長從劉宗周黃道周遊。均以古人相期許。而尤留心於經濟。故其擘畫設施。鉤考兵食。皆可見諸施行。非經生空談浮議者可比。其詩文雖不脫北地弇州之舊格。至其奏疏。則詳明剴切。多軍國大計。興亡治亂之所關。尤爲當世所推重。然當天崇之時。君子小人。雜遝竝進。元黃水火。恩怨相尋。大抵置君國而爭門戶。元璐獨持論侃侃。中立不阿。故齟齬不得大用。及壞亂已極。始見委任。而已無所措其手。僅以身殉國。以忠烈傳於世而已。此世所以重其人。彌重其文也。詩集頗多散佚。如聞朝鮮墮一城七言律詩一首。同衆友范姬集白下避暑湖亭七言古詩一首。又律句黃花古戍春難到。枯樹嚴關鴈不過。𤢆石魏公偏娬媚。輕煙呂相不糊塗等句。皆載在施男笻竹杖中。集中俱未收入。蓋偶未見男書歟。<br/>
</p></div></body>
</html>