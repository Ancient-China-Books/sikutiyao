<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 周易集解增釋 八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->周易集解增釋 八十卷
</h2>
<!--ed:-->浙江巡撫採進本
<p>
<!--no:-->國朝張仁浹撰。仁浹秀水人。是書前有乾隆戊辰自序。首八卷載諸儒傳授。及王氏略例。朱子啓蒙九卷以後。始釋經文。其說惟以朱子本義爲主。故本義與經文一例大書。而雜取前儒諸說合於本義者。著於下。如程傳之類。與朱子異義者。偶附一二。不以爲例。蓋名爲釋經。實則釋本義也。其首列引用姓氏。特升朱子於漢儒之前。題曰先賢。以示尊崇之義。然所列先賢三人。一曰卜子。實則張弧之易。一曰左氏。考丘明於易。未有成書。亦不知其何以特列。至周程張邵五子。則雜於先儒之中。以時代爲序。考邵子爲易外別傳。張子於二程亦尚爲友教。至於朱學本程。程學本周。源流燦然。抑周程而獨尊朱。似非朱子所樂受。又謂張弧優於周程。恐亦非周程所甘矣。<br/>
</p></body>
</html>