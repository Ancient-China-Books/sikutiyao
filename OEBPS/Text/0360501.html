<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 滎陽外史集 七十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->滎陽外史集 七十卷
</h2>
<!--ed:-->兩淮鹽政採進本
<p>
<!--no:-->明鄭眞撰。眞字千之。鄞縣人。成化四明郡志。稱其研窮六籍。尤長於春秋。吳澄嘗策以治道十二事。皆經史之雋永。眞答之無凝滯。洪武四年。鄉試第一。授臨淮縣教諭。陞廣信府教授。與兄駒弟鳳。竝以文學擅名。眞尤以古文著。初與金華宋濂。聲價相埒。嘗與濂共作裴中著存堂記。眞文先成。濂爲之閣筆。後濂致位通顯。黼黻廟廊。眞偃蹇卑棲。以學官沒世。故聲華闃寂。傳述者稀。今觀所作。雖不能與濂竝騖詞壇。而義有根柢。詞有軌度。與濂實可肩隨。未可以名位之升沈。定文章之優劣也。原集百卷。明代已佚其三十卷。今所存者。亦多殘闕失次。譌不勝乙。或至於不可句讀。殆世不甚傳。故莫爲是正。其不全佚者幸耳。今推驗文句。各爲校定。其必不可通者。則仍原本錄之。庶不失闕疑之義焉。<br/>
</p></div></body>
</html>