<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋正傳 三十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋正傳 三十七卷
</h2>
<!--ed:-->禮部尚書曹秀先家藏本
<p>
<!--no:-->明湛若水撰。若水有二禮經傳測。已著錄。此書大旨以春秋本魯史之文。不可強立義例。以臆說汩之。惟當考之於事。求之於心。事得。而後聖人之心春秋之義皆可得。因取諸家之說釐正之。其曰正傳者。譯正諸傳之謬也。其體例先引三傳。次列諸儒之言。而以己意爲之折衷。頗與劉敞權衡相近。中閒如論隱公不書卽位。則謂以不報故不書。乃史之文。非夫子之所削。論宋公陳侯蔡人衞人伐鄭。則謂若以稱爵稱人有襃貶。則人衞可矣。人蔡何爲。其不人宋又何爲。決非聖人之義。其論衞人立晉。則謂衞人者。他國稱之之詞。諸說皆不足泥。其論滕侯卒。則謂諸侯宜薨而書卒。或葬或不葬。皆魯史之舊。聖人無所加損。論宋公衞侯遇于垂。則謂史因報而書之。聖人因史而存之。前後議論。率本此意。春秋治亂世之書。謂聖人必無特筆於其閒。亦不免矯枉過正。然比事屬辭。春秋之教。若水能舉向來穿鑿破碎之例。一掃空之。而核諸實事以求其旨。猶說經家之謹嚴不支者矣。<br/>
</p></div></body>
</html>