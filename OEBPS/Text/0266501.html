<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十七 雜家類存目四 碧湖雜記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十七
<!--sf:-->雜家類存目四
</font><h2>
<!--ti:-->碧湖雜記 一卷
</h2>
<!--ed:-->編修程晉芳家藏本
<p>
<!--no:-->不著撰人名氏。陶宗儀說郛載之。題曰宋謝枋得撰。然宋志及諸家書目。皆不著錄。未知確出枋得否也。書僅八條。殆亦非完本矣。第一條辨蘇軾老饕賦當作老餮。此據說文貪財曰饕貪食曰餮之說。似科有理而實膠固。說文所註。特因左傳稱貪於飲食。冒於貸賄。天下之人謂之饕餮。因而分屬立訓耳。考呂氏春秋。稱周鼎饕餮。有首無身。食人未咽。害及其身。則饕餮本屬獸名。獸貪食有之。獸貪財則無是事。觀字竝從食。其議可推。通用爲貪食之名。於理無害。不必執也。第二條載僧思說及曾季貍辨五臣文選註陶潛但書甲了之譌。謂按其甲子。皆在宋未受禪以前。其言鑿鑿可據。此書乃云劉裕自庚子得政。淵明逆知晉必爲宋。故於二十年前。先削年號以寓意。其說尤迂謬不通。餘六條亦皆勦襲舊文。罕逢新義。<br/>
</p></div></body>
</html>