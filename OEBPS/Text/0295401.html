<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 稽神錄 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->稽神錄 六卷
</h2>
<!--ed:-->內府藏本
<p>
<!--no:-->宋徐鉉撰。鉉字鼎臣。廣陵人。仕南唐爲翰林學士。隨李煜歸宋。官至直學士院給事中散騎常侍。淳化初。坐累謫靜難軍司馬。卒於官。事蹟具宋史本傳。是編皆記神怪之事。晁公武讀書志載其自序。稱自乙未歲至乙卯。凡二十年。則始於後唐廢帝淸泰二年。迄於周世宗顯德二年。猶未入宋時所作。書中惟乾寧天復天祐開成同光。書其年號。自後唐明宗以後。則但書甲子。考馬永卿懶眞子。稱南唐自顯德五年。用中原正朔。士大夫以爲恥。碑文但書甲子。此書猶在李璟去帝號前三年。殆必原用南唐年號。入宋以後追改之。其稱楊行密曰僞吳。稱南唐曰江南。其官亦稱僞某官。亦入宋以後所追改歟。讀書志云。所載一百五十事。陳振孫書錄解題云。元本十卷。此無卷第。當是他書中錄出者。案今本止六卷。而反有一百七十四事。末又有拾遺十三事。與晁氏陳氏所云卷數條數俱不合。案楓窗小牘云。太宗命儒臣修太平廣記。時徐鉉實與編纂。稽神錄。鉉所著也。每欲採擷。不敢自專。輒示宋白。使問李昉。昉曰。詎有徐率更言無稽者。於是此錄遂得見收。疑是錄全載太平廣記中。後人錄出成帙。而三大書徵引浩博。門目叢雜。所列諸事。凡一名疊見者。太平御覽皆作又字。文苑英華皆作前名字。廣記皆作同上字。其閒前後相連。以甲蒙乙者。往往而是。或緣此。多錄數十條。亦未可知也。讀書志又云楊大年云。江東布衣蒯亮好大言誇誕。鉉喜之。館於門下。稽神錄中事。多亮所言。考鉉騎省集中。有送蒯參軍亮詩。前四句云。昔年聞有蒯先生。二十年來道不行。抵掌曾談天下事。折腰猶忤俗人情。則鉉客實有蒯亮。然不言及說鬼事。又書中載破瘤得碁子得鍼二章云。聞之於亮。則不題亮名者。似非亮語。趙與峕賓退錄。備載洪邁夷堅志諸序。稱其三志庚集序。考徐鉉稽神錄。辨楊文公談苑所載蒯亮之事非是。其說必有所考。今不得而見之矣。<br/>
</p></div></body>
</html>