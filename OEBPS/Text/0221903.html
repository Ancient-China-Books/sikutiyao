<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類存目 戊申立春考證 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類存目
</font><h2>
<!--ti:-->戊申立春考證 一卷
</h2>
<!--ed:-->兩江總督採進本
<p>
<!--no:-->明邢雲路撰。雲路有古今律歷考。已著錄。萬歷三十六年戊申。欽天監推十二月二十一日己卯子正立春。雲路立表推之。謂當在二十日戊寅亥初。由元統大統歷。輕改郭守敬授時法。測驗俱差。遂詳爲考證。以成此書。蓋其官蘭州時所作也。陶珽續說郛。亦載此書。但題曰立春考證。删其戊申二字。已爲舛謬。又因雲路字士登。遂誤以邢雲爲地名。删此二字。但題曰路士登撰。益足資笑噱矣。<br/>
</p></div></body>
</html>