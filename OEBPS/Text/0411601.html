<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十八 別集類存目十二 南阜山人詩集 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十八
<!--sf:-->別集類存目十二
</font><h2>
<!--ti:-->南阜山人詩集 七卷
</h2>
<!--ed:-->山東巡撫採進本
<p>
<!--no:-->國朝高鳳翰撰。鳳翰字西園。晚自號南阜山人。又曰歸雲老人。膠州人。嘗以縣丞。署壩鹽大使。患風痺罷歸。卒。鳳翰工於書畫。筆墨洒脫。不主故常。風痺後右臂已廢。乃以左臂揮洒。益疎野有天趣。閒作詩歌。不甚研鍊。往往頹唐自放。亦不甚局於繩尺。然天分絕高。興之所至。亦時有淸詞麗句。故少時以詩謁王士禎。極稱賞之。生平所作。凡三千餘首。日擊林集。曰湖海集。曰岫雲集。曰鴻雪集。曰歸雲集。曰歸雲續集。曰靑蓮集。晚年貧病且死。自跋其後曰。盲子頑孫。篋笥誰付。不知後來所作。尚復幾許。亦不知得成卷與册否。尚有人拾取於蛛絲蠹腹之餘。以少得流傳於人世否。露電茫茫。老病日篤。死且不知何時。而猶惓惓於此故紙窠中物。愚哉南阜。不值達人一笑矣。其志亦可哀也。<br/>
</p></div></body>
</html>