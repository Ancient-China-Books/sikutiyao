<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->脚氣治法總要 二卷
</h2><p>
<!--no:-->宋董汲撰。汲字及之。東平人。始末未詳。錢乙嘗序其癍疹論。則其著書在元豐元祐之閒。是書書錄解題作一卷。宋史藝文志亦同。久無傳本。今從永樂大典所載。排纂成帙。以篇頁稍繁。分爲二卷。上卷論十二篇。大旨謂脚氣必由於風溼。風溼兼有冷熱。皆原本腎虛。陰陽虛實。病之別也。春夏秋冬。治之異也。高燥卑溼。地之辨也。老壯男女。人之殊也。說賅備矣。下卷方四十六。獨活湯。木香散。傳信方。防風粥。桑枝煎。專治風。天麻丸。茴香丸。烏蛇丸。趁痛丸。專治溼。薏苡仁湯。海桐皮散。木瓜丸。治風溼相兼。獨活寄生湯。石楠丸。牛膝丸。治風溼挾虛。金牙酒。治風溼瘴癘。八味丸。腎瀝湯。地黃粥。治虛。神功丸。麻仁丸。三脘散。大黃湯。治實。屬陰者兼冷。木香飲子。治其偏於陰也。屬陽者兼熱。紅雪。治其偏於陽也。絳宮丸。白皮小豆散。木通散。治其屬於陰陽而兼淋閉者也。松節散。食前丸。食後丸。橘皮丸。治尋常法也。三仁丸。潤腸丸。五柔丸。治老人血枯法也。天門冬大煎。則爲總治法。淋煠蒸熨五方。則爲外治法。而以鍼灸法爲始。原序方有一十九門。大約不出於此。卽闕佚亦廑矣。考脚氣卽素問所謂厥疾。至唐始有此名。治法亦漸以詳備。然李暄及蘇敬徐玉唐侍中諸家之書。今多不傳。獨汲此帙尚存。頗爲周密醇正。觀其自述。稱嘗患此疾至劇。因深思其源。遂得祕要。殆所謂三折肱而爲良醫者歟。今特錄而存之。以備專門之一種焉。
</p><br/></div></body></html>