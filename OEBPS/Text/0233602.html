<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->宣和畫譜 二十卷
</h2><p>
<!--no:-->不著撰人名氏。記宋徽宗朝內府所藏諸畫。前有宣和庚子御製序。然序中稱今天子云云。乃類臣子之頌詞。疑標題誤也。所載共二百三十一人。計六千三百九十六軸。分爲十門。一道釋。二人物。三宮室。四蕃族。五龍魚。六山水。七鳥獸。八花木。九墨竹。十蔬果。攷趙彥衞雲麓漫鈔。載宣和畫學分六科。一曰佛道。二曰人物。三曰山川。四曰鳥獸。五曰竹花。六曰屋木。與此大同小異。蓋後又更定其條目也。蔡絛鐵圍山叢談曰。崇寧初。命宋喬年值御前書畫所。喬年後罷去。繼以米芾輩。迨至末年。上方所藏。率至千計。吾以宣和癸卯歲。嘗得見其目云云。癸卯在庚子後三年。當時書畫二譜。蓋卽就其目排比成書歟。徽宗繪事本工。米芾又稱精鑒。故其所錄。收藏家據以爲徵。非王黼等所輯博古圖。動輒舛謬者比。絛又稱御府所秘古來丹靑。其最高遠者。以曹不興元女授黃帝兵符圖爲第一。曹髦卞莊子剌虎圖第二。謝稚烈女貞節圖第三。自餘始數顧陸僧繇而下。與今本次第不同。蓋作譜之時。乃分類排纂。其收藏之目。則以時代先後爲差也。又卞莊子刺虎圖。今本作衞協不作曹髦。則併標題名氏亦有所考正更易矣。王肎堂筆麈曰。畫譜採薈諸家記錄。或臣下撰述。不出一手。故有自相矛盾者。如山水部稱王士元兼有諸家之妙。而宮室部以皁隸目之之類。許道寧條稱張文懿公深加嘆賞。亦非徽宗口語。蓋仍劉道醇名畫評之詞云云。案肎堂以是書爲徽宗御撰。蓋亦未詳繹序文。然所指牴牾之處。則固切中其失也。
</p><br/></div></body></html>