<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類二 宋史 四百九十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二
<!--sf:-->正史類二
</font><h2>
<!--ti:-->宋史 四百九十六卷
</h2>
<!--ed:-->內府刊本
<p>
<!--no:-->元托克托等奉敕撰。<span class="jiazhu">案托克托原作脫脫。今改正。</span>其總目題本紀四十七。志一百六十二。表三十二。列傳二百五十五。然卷四百七十八至卷四百八十三實爲世家六卷。總目未列。蓋偶遺也。其書僅一代之史。而卷帙幾盈五百。檢校旣已難周。又大旨以表章道學爲宗。餘事皆不甚措意。故舛謬不能殫數。柯維騏宋史新編。僅引容齋五筆。辨正向敏中李宗諤數事。未能旁及。其後沈世泊撰宋史就正編。綜覈前後。多所匡糾。如謂高宗紀紹興十三年八月戊戌。洪皓至自燕。而洪皓傳作七月見於內殿。朱倬傳。宣和五年登進士第。據徽宗紀。則宣和六年策進士。是爲甲辰科。實非五年。此紀傳之互異也。宋準傳云。李昉知貢擧。擢準甲科。會貢士徐士廉擊登聞鼓。訴昉取舍非當。太宗怒。召準覆試。後遂行殿試。據選擧志。則開寶六年。御殿給紙筆。別賜殿試。遂爲常制。是太祖時事。誤作太宗。蘇舜欽傳云。康定中河東地震。舜欽詣匭通疏。據五行志。則地震在寶元元年。康定止一年。無地震事。此志傳之互異也。杜太后傳云。母范氏。生五子三女。太后居長。而杜審琦傳。則云審琦昭憲皇太后之兄。太后昆仲五人。審琦居長。又太后傳云。生太祖太宗秦王廷美。據廷美傳。則其母爲陳國夫人耿氏。張浚傅云。浚擢殿中侍御史。駕幸東南。後軍統制韓世忠所部。逼逐諫臣墜水死。浚奏奪世忠觀察使。據韓世忠傳。世忠乃左軍統制。非後軍統制。<span class="jiazhu">案本紀後軍統制爲張煥。紀又云。後軍將孫琦等作亂。逼左正言盧臣中隋水死。不言世忠。</span>又滕康傳。世忠以不能戢所部坐贖金。康復論世忠無赫赫功。詔降世忠一官。是奏奪世忠觀察使者。乃滕康。非張浚。此傳文前後之互異也。譏宋史者。謂諸傳載祖父之名而無事實。似誌銘之體。詳官階之遷除。而無所删節。似申狀之文。然好之者。或以爲世系官資。轉可藉以有考。及證以他書。則宋史諸傳。多不足憑。如晁補之傳云。太子少傅迥五世孫。宗慤之曾孫也。父端友。據黃庭堅爲補之父端友撰誌銘云。晁氏世戴遠矣。有諱迥者。以太子少保致仕。諡文元。君之曾王父。諱迪。贈刑部侍郞。王父諱宗簡。贈吏部尚書。父諱仲偃。庫部員外郞。刑部梘文元母弟也。是補之實非迥五世孫。又晁迥傳云。迴子宗慤。據曾鞏南豐集。宗慤父名遘。是補之實非宗慤曾孫。謝絳傳云。祖懿文。父濤。據范仲淹撰謝濤誌銘。懿文生崇禮。崇禮生濤。濤生絳。是謝絳實爲懿文曾孫。然則所述世系。豈足盡信哉。洪邁傳云。乾道二年知吉州。六年知贛州。辛卯歲饑。十一年知婺州。十三年拜翰林學士。淳熙改元。進煥章閣學士。據本紀。淳熙十四年。有翰林學士洪邁言。則淳熙改元。當作紹熙改元。乾道無十三年。傳云。辛卯歲饑。爲乾道七年。則十三年上。當加淳熙二字。又邁以淳熙十年知太平州。今瑞麻讚姑孰帖尚在太平。而傳文闕載。然則所敍官資。又豈可盡信哉。至於宋師伐遼。高鳳以易州來歸。見北盟會編。而宋史誤作郭藥師。紹興中趙鼎以奉國軍節度使出知紹興府。見宰輔編年錄。而宋史誤作忠武軍。失載王堅之守城不降。與林同之題壁自盡。忠義之士。尚多闕落。尤爲疎漏之大者矣。其所攻駁。皆一一切中其失。然其前後複沓牴牾。尚不止此。世泊亦不能悉擧也。蓋其書以宋人國史爲稾本。宋人好述東都之事。故史文較詳。建炎以後稍略。理度兩朝。宋人罕所紀載。故史傳亦不具首尾。文苑傳止詳北宋。而南宋止載周邦彥等數人。循吏傳則南宋更無一人。是其明證。至於南唐劉仁瞻之死節。歐陽修五代史記。司馬光通鑑。俱爲之證明。而此書仍作以城降。李澣終於遼。未嘗入宋。見遼史本傳。而此書仍附於李濤傳。是於久列學官之書。共在史局之稾。尚不及互相勘證。則其他抑可知矣。自柯維騏以下。屢有改修。然年代緜邈。舊籍散亡。仍以是書爲稾本。小小補苴。亦終無以相勝。故考兩宋之事。終以原書爲據。迄今竟不可廢焉。<br/>
</p></div></body>
</html>