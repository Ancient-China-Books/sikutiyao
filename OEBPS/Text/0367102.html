<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 瑤石山人稾 十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->瑤石山人稾 十六卷
</h2>
<!--ed:-->浙江汪汝瑮家藏本
<p>
<!--no:-->明黎民表撰。民表字維敬。從化人。嘉靖甲午舉人。授翰林院孔目。遷吏部司務。以能文用爲制敕房中書。後加官至參議。明史文苑傳。附見黃佐傳中。史稱佐弟子多以行業自飭。而梁有譽歐大任及民表。詩名最著。朱彝尊靜志居詩話。謂民表詩讀之似質悶。而實沈著堅韌。王世貞所取續五子。無愧大小雅材者。僅此一人。是集前有萬歷戊子陳文燭序。稱民表請老以歸。話別三山。曾序其詩。鎭江鐘太守刻焉。又稱民表已下世。其子吏部郎君華。裒刻此集。復屬以序。蓋民表詩凡再刻也。其初刻今未見。此刻冠以賦三首。餘皆古近體詩。雖錯采鏤金。而風骨典重。無綺靡塗飾之習。蓋與太倉歷下同源。而派稍異。故雖與王道行石星朱多煃趙用賢同列。爲續五子。而終非四人所可及也。<br/>
</p></div></body>
</html>