<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 益古演段 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->益古演段 三卷
</h2>
<!--ed:-->永樂大典本
<p>
<!--no:-->元李冶撰。據至元壬午硯堅序。稱冶測圓海鏡。旣已刻梓。其親舊省掾李師徵。復命其弟師珪。請冶是編刊行。是成在測圓海鏡之後矣。其曰益古演段者。蓋當時某氏算書。<span class="jiazhu">案冶序但稱近世有某。是冶已不知作者名氏。</span>以方圓周徑冪積和較相求。定爲諸法。名益古集。冶以爲其蘊猶匿而未發。因爲之移補條目。釐定圓式。演爲六十四題。以闡發奧義。故踵其原名。其中有草。有條段。有圖。有義。草卽古立天元一法。條段卽方田少廣等法。圖卽繪其加減開方之理。義則隨圖解之。蓋測圓海鏡。以立天元一法爲根。此書卽設爲問答。爲初學明是法之意也。所列諸法。文皆淺顯。蓋此法雖爲諸法之根。然神明變化。不可端倪。學者驟欲通之。茫無門徑之可入。惟因方圓冪積以明之。其理猶屬易見。故冶於方圓相求各題。皆以此法步之爲草。俾學者得以易入。自序稱今之爲算者。未必有劉李之工。而褊心跼見。不肯曉然示人。惟務隱互錯糅。故爲溟滓黯黮。惟恐學者得窺其彷彿云云。可以見其著書之旨矣。至其條段圖義。觸類雜陳。則又以必習於諸法。而後可以通此法。故取以互相發也。其書世無傳本。顧應祥唐順之等。見測圓海鏡。而不解立天元一法。遂謂祕其機以爲奇。則明之中葉。業已散佚。今檢永樂大典。尚載有全編。特錄存之。俾復見於世。以爲算家之圭臬。硯堅序稱三卷。今約略篇頁。釐爲三卷。其文則無所增損。惟傳寫譌謬者。各以本法推之。咸爲校正焉。<br/>
</p></div></body>
</html>