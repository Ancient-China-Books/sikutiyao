<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 忠宣文集 二十卷 奏議 二卷 遺文 一卷 補編 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部六
<!--sf:-->別集類六
</font><h2>
<!--ti:-->忠宣文集 二十卷
<!--ti:-->奏議 二卷
<!--ti:-->遺文 一卷
<!--ti:-->補編 一卷
<!--ti:-->附錄 一卷
</h2>
<!--ed:-->兩淮馬裕家藏本
<p>
<!--no:-->宋范純仁撰。純仁字堯夫。仲淹次子。皇祐元年進士。神宗時累擢天章閣待制。哲宗時貶永州安置。建中靖國初召爲光祿卿。分司南京。卒諡忠宣。事蹟附見宋史仲淹傳。文集凡二十卷。前五卷爲詩。後十二卷皆雜文。其末三卷爲國史本傳及李之儀所撰行狀。皆其姪孫之柔刊集時所附入也。前有嘉定五年樓鑰序。後有之柔及知永州沈圻廖視永州教授陳宗衜四跋。又奏議二卷。自治平元年爲殿中侍御史。至元祐八年再相。前後所奏封事。凡七十三首。又遺文一卷。載純仁文七首。附以其弟純禮文二首。純粹文十九首。乃其裔孫能濬據舊本重加删補。又附錄一卷。爲諸賢論頌十三首。補遺一卷。載純仁尺牘一首。附以制詞題跋等十二首。亦能濬所編訂。康熙丁亥。其二十世孫時崇與仲淹集合刻行之。書錄解題。載純仁言行錄二十卷。在宋世已佚。又有彈事五卷。國論五卷。今悉未見。蓋亦久不傳矣。<br/>
</p></body>
</html>