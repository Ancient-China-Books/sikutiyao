<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部一
<!--sf:-->別集類一
</font><h2>
<!--ti:-->昭明太子集 六卷
</h2><p>
<!--no:-->梁昭明太子統撰。案梁書本傳。稱統有集二十卷。隋書經籍志。唐書藝文志。竝同。宋史藝文志僅載五卷。已非其舊。文獻通考不著錄。則宋末已佚矣。此本爲明嘉興葉紹秦所刊。凡詩賦一卷。雜文五卷。賦每篇不過數句。蓋自類書採掇而成。皆非完本。詩中擬古第二首。林下作伎一首。照流看落釵一首。美人晨妝一首。名士悅傾城一首。皆梁簡文帝詩。見於玉臺新詠。其書爲徐陵奉簡文之令而作。不容有誤。當由書中稱簡文帝爲皇太子。輾轉稗販。故誤作昭明。又錦帶書十二月啓。亦不類齊梁文體。其姑洗三月啓。中有啼鶯出谷爭傳求友之聲句。考唐人試鶯出谷詩。李綽尚書故實。譏其事無所出。使昭明先有此啓。綽豈不見乎。是亦作僞之明證也。張溥百三家集中。亦有統集。以兩本互校。此本七召一篇。與東宮官屬令一篇。謝賚湼槃經講疏啓一篇。謝敕齎銅造善覺寺塔露盤啓一篇。謝賚魏國錦賚廣州塸賚城邊橘賚河南菜賚大菘啓五篇。與劉孝儀與張纘與晉安王論張新安書三篇。駁舉樂議一篇。皆溥本所無。溥本與明山賓令一篇。詳東宮禮絕㫄親議一篇。謝敕鑄慈覺寺鐘啓一篇。亦此本所無。然則是二本者。皆明人所掇拾耳。
</p><br/></div></body></html>