<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 羅經消納正宗 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->羅經消納正宗 二卷
</h2>
<!--ed:-->兩淮鹽政採進本
<p>
<!--no:-->明沈昇撰。昇始末未詳。是書前分七十二龍。用納音五。行以斷消納得氣。及消納失氣爲一卷。次分六十龍。參取星度三百六十五。及三奇八門。官貴祿馬刑傷剋殺爲一卷。其門人史自成序。稱廖瑀得楊筠松曾文迪曾求己吳穎吳景鸞相傳之術。以授丁應星。應星授譚某。譚授吳舜舉。舜舉授劉師文。師文授余芝孫。芝孫授黃仲理。仲理授程義剛。義剛授劉時輝。時輝授劉應奇。應奇授顧乃德。乃德授何震儒。震儒授昇。昇廣演圖局。口授是書。自來論羅經者二家。一主八卦九宮。所謂氣從八方是也。一主十二地支。一支五千重而六十。名胎骨六十龍。又名透地六十龍。以之定格。來龍入首。於兩支接縫閒。空去癸甲壬乙之界。成七十二。名穿山七十二龍。以之立向收水。而皆取納音五行。六十納音起於金。故曰分金。然如以六十爲得。則空其十二支接縫。以成七十二者非矣。如以七十二爲得。則干支強排以成六十者非矣。況言六十龍又有二。一則甲子起壬初。從卦不從支。而爲平分六十龍。一則甲子起壬之半。從支不從卦。而爲胎骨六十龍。說愈歧而愈謬。徒足滋惑而已。<br/>
</p></div></body>
</html>