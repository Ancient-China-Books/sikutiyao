<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十三 書類存目一 古洪範 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十三
<!--sf:-->書類存目一
</font><h2>
<!--ti:-->古洪範 一卷
</h2>
<!--ed:-->永樂大典本
<p>
<!--no:-->宋賀成大撰。成大字季常。爵里未詳。其自序以爲洪範自三八政以下。紊亂無次。因援朱子大學分經傳之例。毎疇以禹之言爲經。以箕子之言爲傳。如五行一曰水至五曰土。此禹之經也。水曰潤下至稼穡作甘。此箕子之傳也。五事一曰貌至五曰思。爲禹之經。貌曰恭至睿作聖。爲箕子之傳。三八政一曰食至八曰師爲經。而移惟辟作福至民用僭忒爲傳。五紀一曰歳至五曰歷數爲經。而以王省惟歳至則以風雨爲傳。五皇極則以皇建其有極一句爲經。而以惟皇作極無偏無陂至以爲天下王爲傳。三德則以一曰正直至三曰柔克爲經。而以平康正直至高明柔克爲傳。稽疑則以擇建立卜筮人至衍忒爲經。而以立時人作卜筮至用作凶爲傳。庶徴則以曰雨至曰時爲經。而以五者來備至恆風若爲傳。五福則以一曰壽至五曰考終命爲經。而移斂時五福至其作汝用咎爲傳。六極則以一曰凶短折至六曰弱爲經。而移惟時厥庶民于汝極錫汝保極一極備凶一極無凶凡厥庶民無有淫朋人無有比德不協于極不罹于咎無虐煢獨而畏高明時人斯其惟皇之極爲傳。顛倒亂錯。純出臆斷。而自以爲古洪範。自伏生以後。傳授歷歷可考。何處有此古本乎。<br/>
</p></div></body>
</html>