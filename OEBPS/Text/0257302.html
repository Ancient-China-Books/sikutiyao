<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 負暄野錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->負暄野錄 二卷
</h2>
<!--ed:-->兩江總督採進本
<p>
<!--no:-->舊本題曰陳槱撰。不著時代。卷末有至正七年王東跋。乃云不知何人所述。是當時所見之本未署名也。今考書中秦璽一條。稱槱嘗聞諸老先生議論。則其人名槱。無可疑。但不知何據而題爲陳姓。案閩書。陳槱。陳幾之孫。長樂人。紹熙元年進士。書中秦璽條內稱近嘉定己卯。光宗紹熙元年。下距寧宗嘉定己卯。首尾三十年。又西漢碑條內亦稱聞之梁溪尤袤。惜不再叩之。袤亦當光寧之時。疑卽此陳槱也。其書上卷論石刻。及諸家書格。下卷論學書之法。及紙墨筆硏諸事。皆源委分明。足資考證。至所載鼠鬚筆詩一首。宋文鑑題爲蘇過。其時斜川集尚存。必無舛誤。而槱稱昨見邵道豫賦鼠鬚筆。殊有風度。今載於此云云。則失考之甚矣。<br/>
</p></div></body>
</html>