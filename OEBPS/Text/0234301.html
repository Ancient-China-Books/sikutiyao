<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 書錄 三卷 外篇 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->書錄 三卷
<!--ti:-->外篇 一卷
</h2>
<!--ed:-->浙江吳玉墀家藏本
<p>
<!--no:-->宋董史撰。史字更良。不詳其里貫。自稱閒中老叟。蓋未登仕版者也。其書皆紀宋代書家姓氏。分上中下三篇。上篇載藝祖至高宗。中篇載北宋書家一百十人。下篇載南宋書家四十五人。有所見輒鈔於帙。故不復以人品高下爲銓次。凡諸書所有評論書法者。悉加採摭。彙次每人之後。更加外篇。附於卷末。所載女子六人。蓋倣華陽國志。窶儒貧女有可紀者。莫不咸具例也。錄中所紀。誰未爲賅備。而徵引典核。考據精審。亦殊有體裁。非泛濫撦撏者可比。其書成於理宗淳祐壬寅。後景定元年庚申燬於火。度宗咸淳元年乙丑。從章氏得其舊本。乃重加修校。復成此編。原本書末有至正丁未三月錄辦云云一行。蓋元時華亭孫氏所鈔存者。後輾轉傳錄。譌脫益甚。自序亦已殘闕不可讀。檢勘諸本竝同。無可校補。今姑仍其舊焉。<br/>
</p></div></body>
</html>