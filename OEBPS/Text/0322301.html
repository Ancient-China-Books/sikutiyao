<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 擊壤集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部六
<!--sf:-->別集類六
</font><h2>
<!--ti:-->擊壤集 二十卷
</h2>
<!--ed:-->河南巡撫採進本
<p>
<!--no:-->宋邵子撰。前有治平丙午自序。後有元祐辛卯刑恕序。晁公武讀書志云。雍邃於易數。歌詩蓋其餘事。亦頗切理。案自班固作詠史詩。始兆論宗。東方朔作誡子詩。始涉理路。沿及北宋。鄙唐人之不知道。於是以論理爲本。以修詞爲末。而詩格於是乎大變。此集其尤著者也。朱國楨湧幢小品。曰佛語衍爲寒山詩。儒語衍爲擊壤集。此聖人平易近人覺世喚醒之妙用。是亦一說。然北宋自嘉祐以前。厭五季佻薄之弊。事事反樸還淳。其人品率以光明豁達爲宗。其文章亦以平實坦易爲主。故一時作者。往往衍長慶餘風。王禹偁詩所謂本與樂天爲後進。敢期杜甫是前身者是也。邵子之詩。其源亦出白居易。而晚年絕意世事。不復以文字爲長。意所欲言。自抒胸臆。原脫然於詩法之外。毀之者務以聲律繩之。固所謂謬傷海鳥橫斥山木。譽之者以爲風雅正傳。莊㫤諸人。轉相摹仿。如所謂送我一壼陶靖節。還他兩首邵堯夫者。亦爲刻畫無鹽。唐突西子。失邵子之所以爲詩矣。況邵子之詩。不過不苦吟以求工。亦非以工爲厲禁。如邵伯温聞見前錄所載安樂窩詩曰。半記不記夢覺後。似愁無愁情倦時。擁衾側臥未欲起。簾外落花撩亂飛。此雖置之江西派中。有何不可。而明人乃惟以鄙俚相高。又烏知邵子哉。集爲邵子所自編。而楊時龜山語錄所稱須信畫前原有易。自從删後更無詩一聯。集中乃無之。知其隨手散佚。不復收拾。眞爲寄意於詩。而非刻意於詩者矣。又案邵子抱道自高。蓋亦顏子陋巷之志。而黃冠者流。以其先天之學。出於華山道士陳摶。又恬淡自怡。迹似黃老。遂以是集編入道藏太元部賤字體字二號中。殊爲誕妄。今併附辨於此。使異教無得牽附焉。<br/>
</p></body>
</html>