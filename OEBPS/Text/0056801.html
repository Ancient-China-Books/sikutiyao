<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋正旨 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋正旨 一卷
</h2>
<!--ed:-->安徽巡撫採進本
<p>
<!--no:-->明高拱撰。拱字肅卿。新鄭人。嘉靖辛丑進士。官至吏部尚書。中極殿大學士。諡文襄。事蹟具明史本傳。是編之作。蓋以宋以來說春秋者。穿鑿附會。欲尊聖人。而不知所以尊。欲明書法。而不知所以明。乃推原經意。以訂其謬。首論春秋。乃明天子之義。非以天子賞罰之權自居。次論孔子必不敢改周正朔。而用夏時。次論託之魯史者。以其尚存周禮。非以其周公之後而假之。次論王不稱天。乃偶然異文。滕侯稱子。乃時王所黜。聖人斷無貶削天子降封諸侯之理。次論齊人歸鄆讙龜陰田。非聖人自書其功。深斥胡傳以天自處之非。次論春秋作於哀公十四年。乃孔子卒之前一歲。適遇獲麟。因而書之。經非感麟而作。麟亦非應經而至。次論說經以左氏爲長。胡氏爲有激而作。餘諸家之紛紛。皆由誤解天子之事一語。其言皆明白正大。足破說春秋者之痼疾。卷帙雖少。要其大義凜然。多得經意。固迥出諸儒之上矣。<br/>
</p></div></body>
</html>