<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->地理大全一集 三十卷
<!--ti:-->二集 二十五卷
</h2><p>
<!--no:-->明李國木撰。國木字喬伯。漢陽人。是書一集之一卷二卷。爲郭璞葬經。三卷至六卷。爲唐邱延翰天機素書。七卷至十卷。爲楊筠松撼龍經疑龍經葬法倒杖。十一卷至十四卷。爲宋廖瑀九星穴法。十五卷爲蔡元定發微論。十六卷爲明劉基披肝露膽經。十七至三十卷爲搜元曠覽稱遯菴彙古者。國木自撰也。二集一卷爲唐曾文迪靑囊序。二卷爲楊筠松靑囊奧語。三卷至六卷爲楊筠松天玉經內傳外編。七卷至十一卷爲元劉秉忠玉尺經附遯菴原經圖說。十二卷至十四卷。爲宋賴文俊催官篇附遯菴理氣穴法。十五十六卷爲宋吳克誠天玉外傳四十八局圖說。十七卷至二十五卷。爲索隱元宗。亦國木自撰。是書凡例。一集專論巒頭。二集專論理氣。以多爲富。眞僞錯糅。又國木自撰。附圖附說者居其半。陳因泛衍。絕無取裁。如玉尺經向稱劉秉忠著。已屬傅會。是書標題爲陳希夷著。劉秉忠集。跋云與師友講論。已成一帙。幸得伯溫先生原本。與予註若出一揆。因爲補其闕遺。仍附圖說。乃知所謂劉註。卽國本假爲之以欺世也。每卷首率題李某删定。是卽其所集諸家之書。亦已多所竄改矣。
</p><br/></div></body></html>