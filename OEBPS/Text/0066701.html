<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 六經正誤 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->六經正誤 六卷
</h2>
<!--ed:-->兩淮馬裕家藏本
<p>
<!--no:-->宋毛居正撰。居正字誼父。或曰義甫。義誼父甫。古字通也。衢州人。免解進士晃之子。晃嘗著增註禮部韻略。及禹貢指南。居正承其家學。研究六書。嘉定十六年。詔國子監刋正經籍。當事者聘居正司校讎。已釐定四經。會居正目疾罷歸。其禮記及春秋三傳遂未就。然所校四經。亦以工人憚煩。詭竄墨本。以紿有司。版之誤字未改者。猶十之二三。居正乃裒所校正之字。補成此編。楊萬里爲作序。述其始末甚詳。陳振孫書錄解題。謂其惟講偏旁之疑似。今觀是書。校勘異同。訂正譌謬。殊有補於經學。其中辨論旣多。不免疏舛者。如勑古文作敕。隸變作勑。居正乃因高宗御書石經。誤寫作勑。遂謂來字中從兩入。不從兩人。享字古文作亯。隸變作享。或省作亨。居正乃謂享字訓祭。亨字訓通。兩不相溷。坤古從土從申。隸別爲巛。居正乃謂巛是古字。乾离坎等。俱有古文。如卦畫之形。遲遟古文本一字。說文以爲遲。籀文作遟者是也。居正乃謂兩字。是非相半。不敢擅改。賴字古從貝從剌。俗誤書作賴。居正乃謂賴從束從負。其於六書。皆未確。又禮大行人立當前疾。疾乃矦字之誤。矦在車轅前。鄭康成所謂車轅前胡下垂拄地者是也。居正乃以爲應作軏。軏前揜版。實與矦不相涉。如此類者。於經義亦不合。然許氏說文解字。陸德明經典釋文。亦不免小有出入。爲後人所摭拾。在居正又烏能求備。論其大致。則審定字畫之功。固有不可泯沒者矣。<br/>
</p></div></body>
</html>