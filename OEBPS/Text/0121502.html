<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 楊文忠公三錄 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->楊文忠公三錄 七卷
</h2>
<!--ed:-->浙江孫仰曾家藏本
<p>
<!--no:-->明楊廷和撰。廷和字介夫。新都人。成化戊戌進士。官至華蓋殿大學士。諡文忠。事蹟具明史本傳。是編名爲三錄。實則題奏前錄一卷。題奏後錄一卷。視草餘錄一卷。辭謝錄四卷。凡四種。題奏前錄正德時所上。題奏後錄。嘉靖時所上。喬宇爲之序。視草餘錄。蕭大亨爲之序。又有自序。謂官內閣時。凡朝廷奏對之詞。政事可否之議。隨事錄之。序題嘉靖六年。而所記止於嘉靖二年。則廷和以嘉靖三年正月去位也。其中有足與史參考者。如武宗本紀。十三年正月丙午。至自宣府。命羣臣具綵帳羊酒郊迎。御帳受賀。是其事竟行也。廷和本傳。則言帝命回鑾日。羣臣各製旗帳迎。廷和執不從乃已。是又未行。此書載上傳諭五府及團營三大營。各爲旗帳奉迎。廷和不從。錢寧及廖鵬張龍。屢傳旨要脅。廷和終不從。駕回。竟不用旗帳。上意亦無所忤。據此。則本紀書其始。未詳其卒。知本傳所言爲是。又此書載正德十四年正月七日。散本官送兵部侍郞馮淸奏捷本至內閣。欲擬旨獎勵威武大將軍。廷和執不可。張龍錢寧相繼催取。廷和卒擬旨獎勵馮淸。而不及威武大將軍一字。又載慈壽遣散本官。傳諭欲改懿旨爲聖旨。廷和力爭至再方寢。又載壽安后崩。世宗堅欲持喪三年。且擬頒遺誥。廷和力爭。乃僅服二十七日於宮中。遂止遺誥之命。凡此數事。本紀及廷和本傳俱不載。又若擒戮江彬。及議興獻廟曲折始末。亦較史爲詳。辭謝錄皆辭職謝恩諸疏。林俊爲之序。其卷帙多於三錄。而不在三錄之數。以一人之事。非國政也。其奏疏有過於樸率之病。然告君以達意爲主。不以修詞爲工。如正德中請愼重郊廟疏。請還宮疏。嘉靖中請停齋醮疏。皆指陳時弊。在當日可謂讜言。其他亦多切直中理。言雖質直。而義資啓沃。固與春華自炫者異矣。<br/>
</p></body>
</html>