<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 茆亭客話 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->茆亭客話 十卷
</h2>
<!--ed:-->兩江總督採進本
<p>
<!--no:-->宋黃休復撰。休復有益州名畫錄。已著錄。是編乃雜錄其所見聞。始王孟二氏。終於宋眞宗時。皆蜀中軼事。無一條㫄涉他郡。陳振孫書錄解題。稱其所記多蜀事。似未徧檢其書。但約略言之也。李畋作益州名畫錄序。稱其通春秋學。又稱其鬻丹養親。書中李處士一條。極論杜預以左傳合經之誤。足徵其深於春秋。其他論燒煉服餌導引之術。臚列道家靈迹者。居全書之大半。足徵其嫻於丹法。餘雖多及神怪。而往往借以勸戒。在小說之中。最爲近理。其記吳王客省使高弼。以王羲之石本蘭亭一軸。獻僞蜀太子。當時識者。謂是羲之撰序之後。刻石蘭亭之本。其說爲自古錄金石者所未聞。（案賓退錄引蔡絛之言曰。定武本乃江左所傳晉會稽石也。其說殆卽因此事而附會。）又記唐德宗疑韋臯有異志。陰遣僧行勤誘之餌丹。至貞元二十年。丹毒發而死。亦唐史所不載。又記雷琴所以爲異者。岳雖高而絃低。雖低而不拍面。按之若指下無絃。吟振之則有餘韻。皆足以廣異聞。其駁北夢瑣言所記高駢鎮蜀時術士王劍換福感寺塔金相輪事。謂淳化五年。相輪墜地。實銅鐵所鑄。證孫光憲爲誣。亦足訂小說之譌也。<br/>
</p></body>
</html>