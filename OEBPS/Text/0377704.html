<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 新本白石山房稾 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->新本白石山房稾 五卷
</h2>
<!--ed:-->浙江巡撫採進本
<p>
<!--no:-->明張孟兼撰。孟兼有白石山房逸稾。已著錄。是編乃其十一世孫思煌所重編。思煌序。稱孟兼舊有白石山房文稾二十卷。與蜀山遺集。並遭回祿。無片紙隻字之存。及觀焦竑國史經籍志。載孟兼集六卷。乃知萬曆初猶存文淵閣。<span class="jiazhu">案竑書雖名國史經籍志。實鈔合諸史藝文志。及諸家書目而成。非明文淵閣所貯之書。楊士奇張萱二目。可以互勘。思煌此語殆誤。謹附訂於此。</span>然祕之內府。人閒不得而觀。茲不過殘編斷簡中採而輯之。僅存什一於千百云云。今計編中五言古詩九首。七言古詩三首。排律一首。五言律三首。七言律六首。七言絕句四首。樂歌八章。聯句二首。記四首。行狀二首。傳一首。雜文一首。皆掇拾他書而得者。附以諸家跋語。分爲二卷。其三卷至五卷。皆載同時投贈。及後人詩文傳誌。卷帙雖增於舊本。而孟兼之著作。則無所增也。<br/>
</p></div></body>
</html>