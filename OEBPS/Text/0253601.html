<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 寓簡 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->寓簡 十卷
</h2>
<!--ed:-->浙江巡撫採進本
<p>
<!--no:-->宋沈作喆撰。作喆字明遠。號寓山。湖州人。紹興五年進士。以左奉議郎爲江西漕司幹官。據書中所敍。當和議初成之時。賜諸將田宅。作喆爲岳飛作謝表。忤秦檜。則似嘗在飛幕中。又自稱嘗官維揚。亦不知爲何官。惟梅磵詩話記其官江西時。作哀扇工詩。忤漕帥魏道弼。捃深文劾之。坐奪三官。後從人使金。韓元吉贈之以詩。有但如王粲賦從軍。莫爲班姬詠團扇句。蓋指是事。此書自序題甲午歲。以長曆推之。爲孝宗淳熙元年。乃放廢以後所作。開卷一條。卽以古詩諷諫爲說。蓋由此也。作喆與葉夢得相善。然夢得之學宗王安石。作喆之學則出於蘇軾。非惟才辨縱橫。與軾相似。卽菲薄安石。牴牾伊川程子。以及談養生。耽禪悅。亦一一皆軾之緒餘。又爲丞相沈該之從子。該有易小傳六卷。作喆沿其家傳。是書亦頗言易理。然所言與該頗殊。其解帝乙歸妹。以爲人君之德與。帝者相甲乙。故能正人倫。頗爲好異。其解卦終於未濟。以爲卽道家所謂神轉不回。回則不轉。釋家所謂不住無爲。不斷有爲。亦竟以二氏詁經。然其論乾鑿度太乙行九宮之法。出於黃帝素問。則能抉讖緯之本根。論五行者經世之用。紀歲時。行氣運。不可闕一。邵堯夫皇極經世。用揚雄之四數。加以本無之一。而去其本有之二。爲不合於古。亦能判術數之牽合。至於謂劉敞解春秋新作南門爲僭天子。其說本陸龜蒙兩觀銘。謂子路結纓在獲麟之後二年。公羊傳所記孔子之言爲妄。謂蘇軾解論語患得之當作患不得之。證以韓愈圬者王承福傳。知古本原如是。謂揚雄之姓從才不從木。楊修牋不應稱修家子雲。謂柳宗元集柳州謝上表稱于頔在襄陽相留。不知是時頔去襄陽已二年。又有代劉禹錫同州謝上表。不知禹錫遷同州時。宗元沒已十七年。斷其出於僞託。皆具有考據。而掊擊王安石之尊揚雄。在朱子綱目之前。尤爲偉論。作喆所著。別有一書名己意。第三卷論淮陰侯爲治粟都尉一條。註曰其詳見己意。又云司馬氏許氏二夫人事。予於己意旣言之。蓋二書本相輔。今己意不傳。又有寓林集三十卷。亦久佚。惟哀扇工歌全篇。見周輝淸波雜誌中。然詞殊不工。此十卷中。亦無一論詩之語。知吟詠非其所長矣。<br/>
</p></div></body>
</html>