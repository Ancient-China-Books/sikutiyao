<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->說文長箋 一百四卷
</h2><p>
<!--no:-->明趙宧光撰。宧光字凡夫。吳縣人。是書前列解題一卷。載其平生所著字學之書。七十餘種。其虛實存伕。皆不可考。次列凡例一卷。次列說文原序。宋初官牒。附以自撰通誤釋文。及徐鍇部敍二篇。合爲卷首上。次列其少時所撰子母原一篇。泛論字學大意。又取說文五百四十部原目。竄亂易置。區分門類。撰說文表一卷。合爲卷首下。其書用李燾五音韻譜之本。而凡例乃稱爲徐鍇徐鉉。奉南唐敕定。殊爲昧於源流。所列諸字。於原書多所增删。增者加方圍於字外。删者加圓圍於字外。其字下之註。謂之長語。所附論辨。謂之箋文。故以長箋爲名。然所增之字。往往失畫方圍。與原書淆亂。所註所論。亦疎舛百出。顧炎武日知錄。摘其以論語虎兕出於柙。誤稱孟子。爲四書亦未嘗觀。雖詆之太甚。然炎武所指摘者。如詩錦衾爛兮。本有衾字。乃以爲青青子衿之衿卽衾字。瓜分字見史記虞卿傳。及漢書賈誼傳。乃以爲瓜當作爪。竈突字見漢書霍光傳。乃以爲突當作𥥍。民愁則墊隘。見左傳。鵲鶪醜其飛也。㚇驠馬白州也。竝見爾雅。而以爲未詳。顧野王陳人也。而以爲晉之虎頭。陸龜蒙唐人也。而以爲宋之象山。王筠梁人也。而以爲晉。王禹偁宋人也。而以爲南朝。防風氏身橫九畝。本糓梁傳之文。而引於野字註下。誤以爲身橫九野。又誤以爲左傳。後漢書劉虞傳。故吏尾敦於路劫虞首歸葬之。而以爲後漢尾敦路劫劉虞首歸之莽。晉書虞嘯父傳。爲孝武帝所親愛。侍飲大醉。拜不能起。帝顧曰扶虞侍中。而以爲晉獻帝醉。虞侍中命扶之。漢宣帝諱詢。乃以爲諱恂。漢平帝諱衎。乃以爲諱衍。以至簿正祭器見孟子。而以爲唐中晚詩文始見簿字。前此無之。夏州至唐始置。而以爲中國稱華夏從此起。叩地在京兆藍田。而以爲地近京口故從口。禰衡漁陽三摻。本音七紺反。而以爲當作操。凡十餘條。皆深中其失。然則炎武以宧光爲好行小慧。不學牆面。不爲太過矣。
</p><br/></div></body></html>