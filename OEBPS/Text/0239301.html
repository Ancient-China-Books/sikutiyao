<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 鼎錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->鼎錄 一卷
</h2>
<!--ed:-->浙江鮑士恭家藏本
<p>
<!--no:-->舊本題梁虞荔撰。考陳書列傳。荔字山披。會稽餘姚人。釋褐爲梁西中郎行參軍。遷中書舍人。侯景亂。歸鄕里。陳初召爲太子中庶子。領大著作東陽揚州二州大中正。贈侍中。諡曰德。是荔當爲陳人。稱梁者誤也。其書不見於本傳。唐志始著錄。然檢書中載有陳宣帝有太極殿鑄鼎之文。荔卒於陳文帝天嘉二年。下距臨海王光大二年宣帝嗣位時。首尾七年。安得預稱諡號。其爲後人所攙入無疑。又卷首序文乃紀夏鼎應在黃帝條後。亦必無識者以原書無序。移掇其文。蓋流傳旣久。屢經竄亂。眞僞已不可辨。特以其舊帙存之耳。又按晁公武讀書志。別出吳協鼎錄一條。通考與此書兩收之。然其書他無所見。疑吳字近虞。協字近荔。傳寫舛譌。因而誤分爲二也。<br/>
</p></div></body>
</html>