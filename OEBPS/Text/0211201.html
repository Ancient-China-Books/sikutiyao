<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 產寶諸方 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->產寶諸方 一卷
</h2>
<!--ed:-->永樂大典本
<p>
<!--no:-->不著撰人名氏。宋史藝文志不載。惟陳振孫書錄題解有之。自明以來。諸家書目。亦罕有著錄者。今檢永樂大典所載。尚得七十餘方。又有十二月產圖一篇。與振孫所記並合。蓋卽宋時之原本。又別有序論一首。王卿月序一首。文皆殘闕。當亦原書之佚簡也。其方於保產之法。頗爲賅備。而原第爲永樂大典所亂。已不可復考。謹詳加釐訂。以類分排。首調經養血。次安胎。次胎中諸病。次催生。次產後。次雜病。仍爲一卷。其中所引各方。多爲後人所承用。如人參飲子一方。與朱震亨所製達生散。雖品味多寡不同。而以大腹皮爲君。人參爲輔。命意無異。知震亨實本此而增損之。又如張元素以枳殻白朮爲東胎丸。後人以爲不宜於藜藿之軀。易以白朮黃岑。相沿至今。爲便產良方。不知亦本是書所載之枳殼湯。又今時治產後血風。有所謂舉卿古拜者。核其所用。惟荊芥一味。卽此書之青金散。蓋荊芥主治風。素問東方主風。而肝屬於木。平肝木卽所以助肺金。故以青金爲名。後人竊用其方。而又翻切荊芥字音。詭名以炫俗耳。凡此之類。皆可以證古今傳授之由。惟所用多降氣破血之品。辛熱震動之劑。則古人稟厚。可受攻伐。有未可概施於後來者。此則神而明之。存乎其人矣。<br/>
</p></div></body>
</html>