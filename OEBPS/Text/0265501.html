<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 別本潛邱劄記 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->別本潛邱劄記 六卷
</h2>
<!--ed:-->江蘇巡撫採進本
<p>
<!--no:-->國朝閻若璩撰。若璩有古文尚書疏證。已著錄。此書有吳玉搢編次之本亦已著錄。此本乃其孫學林所編。前有學林識語。亦劄記卷一至卷六。乃大父有疑卽錄。自爲問難之書。其中有已校訂者。有止存舊說而未校訂者。或謂已校訂者自當付梓。未校訂者乃古人舊說。似宜删去。學林以是皆先人疑而未訂之義。何敢妄加去取。至卷五一册。乃仲弟學機。竭數年之力。尋先人手迹。陸續成帙。不敢漫爲分析。惟依原本付梓。以成先志云云。蓋學林尊其家學。不欲一字散失。故全錄舊文。漫無體例。如卷一中突出一條。云此自其勝場。安可爭鋒。又突出一條云。此書詎復須註。徒棄人作樂事耳。此類至多。當時不過以備簡牘之用。乃一槪錄之。亦復何取。又六卷皆錄若璩之詩。若璩學無不通。惟詞賦一道。涉之甚淺。凡所持論。多強不知以爲知。學林錄而刻之。適足彰其短。殊不及吳玉搢本有條理。故今以吳本爲定。而此本附其目焉。<br/>
</p></div></body>
</html>