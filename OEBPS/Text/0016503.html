<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部八 易類存目二 易參 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部八
<!--sf:-->易類存目二
</font><h2>
<!--ti:-->易參 五卷
</h2>
<!--ed:-->浙江巡撫採進本
<p>
<!--no:-->明錢彭曾撰。彭曾號覺龕。錢塘人。是書用注疏本。而不載經文。但標毎節之目。首爲圖說。其方圓黑白。雖皆易外之枝節。而自宋以來。猶有所受。又旁及暦法推歩奇門九宮干支納音。雖不得漢儒之本法。而其說有所傳。又廣而推及五岳地形禹貢水道堪輿律呂井田兵法道家佛家選擇六壬。殊泛濫龐雜。無所紀極。然則五藏六府。亦配陰陽。將曰易爲醫作乎。方罫圓棋。亦合奇偶。將曰易爲弈作乎。至所詮解。則與圖渺不相關。仍不過摘句尋章。循文推演。閒或自出新意。又往往乖舛。如謂乾爲四月之卦。猶未分龍。雨未時行。故曰潛龍。坤之履霜堅冰。乃指忠臣孝子而言。其初發一念爲履霜。歷久不變爲堅冰。自有易以來。無此說也。<br/>
</p></body>
</html>