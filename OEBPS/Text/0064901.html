<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十二 孝經類 古文孝經指解 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十二
<!--sf:-->孝經類
</font><h2>
<!--ti:-->古文孝經指解 一卷
</h2>
<!--ed:-->內府藏本
<p>
<!--no:-->不著編輯者名氏。以宋司馬光范祖禹之說。合爲一書。案宋中興藝文志曰。自唐明皇時。議者排毀古文。以閨門一章爲鄙俗。而古文遂廢。（案此說舛誤。辨已見孝經正義條下。）至司馬光始取古文爲指解。又范祖禹進孝經說剳子。曰仁宗朝司馬光在館閣。爲古文指解。表上之。臣妄以所見。又爲之說。書錄解題。載光書祖禹書各一卷。此本殆以二書相因而作。故合編也。王應麟玉海。載光書進於至和元年時。爲殿中丞直祕閣。與祖禹說小異。然光集所載進表。稱嘗撰古文孝經指解。皇祐中獻於仁宗皇帝。竊慮歲久不存。今繕寫爲一卷上進云云。則祖禹所說者。初進之本。應麟所說者。重進之本耳。孝經今文古文。自隋志所載王劭劉炫以來。卽紛紛聚訟。至唐而劉知幾主古文。司馬貞主今文。其彼此駁議。唐會要具載其詞。至今說經之家。亦多遞相左右。然所爭者不過字句之閒。觀光從古文。而句下乃備載唐元宗今文之註。使二本南轅北轍。可移今文之註。以註古文乎。宋黃震日鈔有曰。案孝經一爾。古文今文。特所傳微有不同。如首章今文云。仲尼居。曾子侍。古文則云仲尼閒居。曾子侍坐。今文云。子曰先王有至德要道。古文則曰。子曰參先王有至德要道。今文云夫孝德之本也。教之所由生也。古文則曰。夫孝德之本。教之所由生。文之或增或減。不過如此。於大義固無不同。至於分章之多寡。今文三才章。其政不嚴而治。與先王見教之可以化民。通爲一章。古文則分爲二章。今文聖治章第九。其所因者本也。與父子之道天性。通爲一章。古文則分爲二章。不愛其親而愛他人者。古文又分爲一章。章句之分合。率不過如此。於大義亦無不同。古文又云。閨門之內具禮矣乎。嚴父嚴兄。妻子臣妾。猶百姓徒役也。此二十二字。今文全無之。而古文自爲一章。與前之分章者三。共增爲二十二。所異者又不過如是。非今文與古文各爲一書也。其說可爲持平。光所解及祖禹所說。讀者觀其宏旨。以求天經地義之原足矣。其今文古文之爭。直謂賢者之過可也。胡爌拾遺錄。嘗譏祖禹所說。以光註言之不通也句。誤爲經文。今證以朱子刋誤。爌說信然。然亦非大義所係。今姑仍原本錄之。而附存爌說。以糾其失焉。<br/>
<!--no:--></p><blockquote>案註孝經者。駁今文而遵古文。自此書始。五六百年。門戶相持。則自朱子用此本作刋誤始。皆逐其末而遺其本也。今特全錄黃震之言。發其大凡。以著詬爭之無謂。餘一切紛紜之說。後不復載。亦不復辨焉。<br/>
</blockquote>
</div></body>
</html>