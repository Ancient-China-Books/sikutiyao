<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 聖求詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->聖求詞 一卷
</h2>
<!--ed:-->安徽巡撫採進本
<p>
<!--no:-->宋呂濱老撰。濱老字聖求。嘉興人。陳振孫書錄解題。作呂渭老。考嘉定壬申趙師㞧序。亦作濱老。二字形似。其取義亦同。未詳孰是也。濱老在北宋末。頗以詩名。師㞧稱其憂國詩二聯。痛傷詩二聯。釋憤詩二聯。皆爲徽欽北狩而作。憂國詩有尚喜山河歸帝子。可憐糜鹿入王宮語。則南渡時尚存矣。其詩在師㞧時。已無完帙。詞則至今猶傳。書錄解題作一卷。與此本相合。楊愼詞品。稱其望海潮。醉蓬萊。撲蝴蝶近。惜分釵。薄倖。選冠子。百宜嬌等闋。佳處不減少游。東風第一枝詠梅。不減東坡之錄毛幺鳳。今考詠梅詞。集中不載。僅附見毛晉跋中。晉跋亦不言所據。未詳其故。晉跋又稱其惜分釵一闋。尾句用二疊字。較陸游釵頭鳳用三疊字。更有別情。不知濱老爲徽宗時人。游乃寧宗時人。釵鳳頭詞。實因惜分釵舊調而變。平仄相閒。爲仄韻相閒耳。晉似謂此調反出於釵頭鳳。未免偶不檢也。<br/>
</p></div></body>
</html>
