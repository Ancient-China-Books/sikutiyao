<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 禮記惜陰錄 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記惜陰錄 八卷
</h2>
<!--ed:-->兩江總督採進本
<p>
<!--no:-->國朝徐世沐撰。世沐有周易惜陰錄。已著錄。是書合曲禮檀弓雜記各爲一篇。删古本上下之目。大學中庸二篇。則仍從古本全錄。以成完書。每篇之首。各注其大意。每篇之末。各評其得失。所注多襲陳澔之文。而簡略彌甚。如月令是月也。天子乃以元日。祈穀于上帝。乃擇元辰。天子親載耒耜。措之于參保介之御閒。世沐釋元日曰上辛。釋元辰曰郊後吉日。今考正義。甲乙丙丁等謂之日。郊用上辛。故云元日。子丑寅卯等謂之辰。耕用亥日。故云元辰。蔡邕獨斷曰。靑帝以未臘卯祖。赤帝以戌臘午祖。白帝以丑臘酉祖。黑帝以辰臘子祖。黃帝以辰臘未祖。是皆祭之用元辰。與用元日異者也。今世沐知元日爲上辛。而不知元辰爲之亥日。但云郊後吉日。是併未考正義也。又月令令百工審五庫之量。世沐云。庫門設此五庫。今考玉海。引三禮義宗曰。因其近庫。卽以爲名。非卽於庫門設此五庫也。周書作雒篇應門庫臺元閫。蓋謂庫門亦爲臺門之制。公羊傳注。禮天子諸侯臺門外闕兩觀。諸侯內闕一觀。此兩觀一觀之地。豈遂以爲可設五庫乎。又玉藻曰。日中而餕。奏而食。世沐云。疑朝食無樂。至日中餕餘。乃用樂勸飫。今考膳夫曰。王日一舉鼎。十有二物皆有俎。以樂侑食。卒食。以樂徹于造。此非謂餕餘之食也。而侑食皆有樂。故玉藻孔疏曰。言餕餘之時。奏樂而食。餕尚奏樂。卽朝食奏樂可知。此義甚顯。而世沐疑其無樂。疎矣。觀其自序。世沐手錄此稾時。年七十四矣。可謂耄而好學。而其書如是。蓋講學家之談經。類以訓詁爲末務也。<br/>
</p></div></body>
</html>