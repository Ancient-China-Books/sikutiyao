<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十六 總集類存目三 淸源文獻 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->淸源文獻 十二卷
</h2>
<!--ed:-->禮部尚書曹秀先家藏本
<p>
<!--no:-->明何炯編。炯晉江人。官靖江縣教諭。是集成於萬歷丁酉。皆錄其郡人之詩文。前列爵里一卷。首曰寓賢。凡僑寓於泉者。自唐秦系至元王翰十二人。次曰遡賢。乃其身未家於是。而子孫載族以徙者。爲宋李昭玘傅堯俞二人。次曰孕賢。則誕生其地。及其父祖爲泉人者。爲宋王曾韓琦明邱濬三人。次曰郡賢薦紳。則自唐歐陽詹至明周訓二百五人。藩王則宋陳洪進一人。武弁則明俞大猷鄧城二人。爵里疑誤者。宋段全等五人。布衣唐王轂等二十六人。閨秀三人。釋子三人。女冠一人。羽士二人。凡詩賦雜文。悉加甄錄。蒐採頗廣。然如王曾邱濬。皆終身未至其地。而亦援以爲重。未免失於限斷也。<br/>
</p></div></body>
</html>