<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 周易會通 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->周易會通 十四卷
</h2>
<!--ed:-->內府藏本
<p>
<!--no:-->元董眞卿撰。眞卿字季眞。鄱陽人。嘗受學於胡一桂。斯編實本一桂之纂疏。而廣及諸家。初名曰周易經傳集程朱解附錄纂注。蓋其例編次伏羲文王周公之經。而翼以孔子之傳。各爲標目。使相統而不相雜。其無經可附之傳。則總附於六十四卦之後。是爲經傳。又取程子之傳。朱子之本義。夾注其下。是爲集解。其程子經說。朱子語錄。各續於傳之後。是爲附錄。又取一桂纂疏。而增以諸說。是爲纂注。其後定名會通者。則以程傳用王弼本。本義用呂祖謙本。次第既不同。而或主義理。或主象占。本旨復殊。先儒諸說。亦復見智見仁。各明一義。齗齗爲門戸之爭。眞卿以爲諸家之易途雖殊。而歸則同。故兼搜博采。不主一說。務持象數義理二家之平。卽蘇軾朱震林栗之書。爲朱子所不取者。亦並錄焉。視胡一桂之排斥楊萬里易傳。不肯錄其一字者。所見之廣狹。謂之青出於藍可也。惟其變易經文。則不免失先儒謹嚴之意。可不必曲爲之詞耳。<br/>
</p></div></body>
</html>