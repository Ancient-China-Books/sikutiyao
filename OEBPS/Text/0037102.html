<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周禮訂義 八十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮訂義 八十卷
</h2>
<!--ed:-->內府藏本
<p>
<!--no:-->宋王與之撰。與之字次點。樂淸人。淳祐二年六月。行在祕書省准敕訪求書籍。牒溫州宣取是編。知溫州趙汝騰奏進。特補一官。授賓州文學。後終於通判泗州。此本。省牒州狀都司看詳及敕旨。均錄載卷首。蓋猶宋本之舊。前有眞德秀序。作於紹定五年壬辰。下距進書時十年。又有趙汝騰後序。作於嘉熙元年丁酉。下距進書時六年。故汝騰奏稱素識其人。又稱德秀歿後。與之益删繁取要。由博得約。其書益精粹無疵也。所采舊說凡五十一家。然唐以前僅杜子春鄭興鄭衆鄭元崔靈恩賈公彥等六家。其餘四十五家。則皆宋人。凡文集語錄。無不搜采。蓋以當代諸儒爲主。古義特附存而已。德秀稱鄭賈諸儒。析名物。辯制度。不爲無功。而聖人微旨。終莫之睹。惟洛之程氏。關中之張氏。獨得聖經精微之蘊。永嘉王君。其學本於程張云云。蓋以義理爲本。典制爲末。故所取宋人獨多矣。其注考工記。據古文尚書周官司空之職。謂冬官未嘗亡。實沿俞庭椿之謬說。汝騰後序亦稱之。殊爲舛誤。然庭椿淆亂五官。臆爲點竄。與之則僅持是論。而不敢移掇經文。視庭椿固爲有閒。至其以序官散附諸官。考陸德明經典釋文。晉干寶注周禮。雖先有此例。究事由意剏。先儒之所不遵。不得援以爲據也。惟是四十五家之書。今佚其十之八九。僅賴是編以傳。雖貴近賤遠。不及李鼎祚周易集解能存古義。而蒐羅宏富。固亦房審權周易義海之亞矣。又案邱葵周禮補亡序。稱嘉熙閒東嘉王次點。作周官補遺。由是周禮之六官。始得爲全書。今本實無補遺。未審別爲一書。或附此書內而佚之。然憑臆改經之說。正以不存爲最善。固無庸深考也。<br/>
</p></div></body>
</html>