<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->經部八
<!--sf:-->易類存目二
</font><h2>
<!--ti:-->易臆 三卷
</h2><p>
<!--no:-->明鄭圭撰。圭字孔肩。錢塘人。是書成於萬歷庚戌。前二卷以六十四卦各爲一論。後一卷則於繫辭諸傳中標舉字義發明之。如論乾卦閑邪存誠。云心者人中龍也。其剛明不息。渾然乾也。著一物焉則不化。著一念焉則不神。所自邪也。邪識愈多。邪行愈妙。而赤子之心愈失。人道息矣。又云天運不已。以其無著。天體無著。以其純乾。論屯卦云。侯爲國主。心爲人主。心有主。心境自開朗。世界有主。世界自開朗。論蒙卦云。屯者混沌之世宜治也。蒙者混沌之心可教也。論離卦云。坎陽內。心學也。離陽外。治道也。論繫辭洗心藏密云。易有太極。聖有心極。其言皆近於二氏。觀其論精變神一條。引楊簡心之精神謂之聖。則源出慈湖。概可見矣。其他亦多渉明季時事。如論師卦。謂汲長孺與公孫宏。其忠佞相去天淵。然汲恃忠。不能善道。故不相。世路通塞。雖得之有命。亦求之有道。論否泰二卦云。非中行之臣。不能包容小人。包容小人不得。如何消得小人。論大過卦。謂過而不過者。郭林宗陳仲弓。以過濟過者。梁伯鸞徐孺子。論遯卦云。舜禹與四凶雜處堯朝。曾不見一毫同異之蹟。故所謂肥遯者。舜禹是也。持論皆不純粹。大抵有爲言之。亦非經之本旨也。
</p><br/></div></body></html>