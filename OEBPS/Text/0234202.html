<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 書苑菁華 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->書苑菁華 二十卷
</h2>
<!--ed:-->浙江汪汝瑮家藏本
<p>
<!--no:-->宋陳思撰。是編集古人論書之語。與書小史相輔而竝行。卷一卷二曰法。卷三曰勢曰狀曰體曰旨。卷四曰品。卷五曰評曰議曰估。卷六曰斷。卷七曰錄。卷八曰譜曰名。卷九卷十曰賦。卷十一卷十二曰論。卷十三曰記。卷十四曰表曰啓。卷十五曰箋曰判。卷十六曰書曰序。卷十七曰歌曰詩。卷十八曰銘曰贊曰敍曰傳。卷十九曰訣曰意曰志。卷二十曰雜著。所收凡一百六十餘篇。以意主閎博。故編次叢雜。不免疎舛。如序古無作敍者。因蘇軾避其家諱而改。本非二體。昌黎集內所載皆序而非敍。思乃列序敍爲二目。且以韓愈送高閑上人一篇。載入敍中。殊無根據。又晉書王羲之傳。唐太宗稱制論斷。卽屬傳贊之流。而思別題作書王羲之傳後。列之雜著中。尤爲不知體製。然自唐以來。惟張彥遠法書要錄。韋續墨藪。兼採羣言。而篇帙無多。未爲賅備。其裒錄諸家緒言。薈萃編排。以資考訂。實始於是編。欽定佩文齋書畫譜中論書一門。多採用之。雖思書規模草創。萬不及後來之精密。而大輅肇自椎輪。層冰成於積水。其造始之功。固亦未可泯焉。<br/>
</p></div></body>
</html>