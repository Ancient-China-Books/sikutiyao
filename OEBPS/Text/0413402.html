<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 古文苑 二十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->古文苑 二十一卷
</h2>
<!--ed:-->兩淮馬裕家藏本
<p>
<!--no:-->不著編輯者名氏。書錄解題。稱世傳孫洙巨源於佛寺經龕中得之。唐人所藏所錄詩賦雜文。自東周迄於南齊。凡二百六十餘首。皆史傳文選所不載。然所錄漢魏詩文。多從藝文類聚初學記刪節之本。石鼓文亦與近本相同。其眞僞蓋莫得而明也。南宋淳煕閒。韓元吉次爲九卷。至紹定閒。章樵爲之註釋。明成化壬寅。福建巡按御史張世用。得本刊之。樵序稱有首尾殘闕者。姑存舊編。復取史册所遺。以補其數。釐爲二十卷。又有雜賦十四首。頌三首。以其文多不全。別爲一卷。附於書末。共爲二十一卷。則已非經龕之舊本矣。中閒王融二詩。題爲謝朓。蓋因附見朓集而誤。又文木賦出西京雜記。乃吳均所爲。見段成式酉陽雜俎。亦不能辨別。則編錄未爲精核。至柏梁一詩。顧炎武日知錄。據所註姓名。駁其依託。錢曾讀書敏求記。則謂舊本但稱官位。自樵增註。妄以其人實之。因啓後人之疑。又如宋玉釣賦蜎淵誤作元洲。曹夫人書官綿誤作官錦。皆傳寫之譌。而註復詳爲之解。王應麟困學紀聞亦辨之。則註釋亦不能無失。然唐以前散佚之文。閒頼是書以傳。故前人多著於錄。亦過而存之之意歟。據此書所題。樵字升道。臨安人。以朝奉郎知吳縣事。成化杭州府志。則作昌化人。知處州事。宋詩紀事亦作昌化人。其號曰峒麓。嘉定元年進士。歷官知漣海軍授朝散郎知處州。蓋昌化卽臨安屬縣。此書擧其郡名。處州乃所終官。此書則其知吳縣時所註也。<br/>
</p></body>
</html>