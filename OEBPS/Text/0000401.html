<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部一 易類一 新本鄭氏周易 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部一
<!--sf:-->易類一
</font><h2>
<!--ti:-->新本鄭氏周易 三卷
</h2>
<!--ed:-->江蘇巡撫採進本
<p>
<!--no:-->國朝惠棟編。棟字定宇。長洲人。初王應麟輯鄭元易註一卷。其後人附刻玉海之末。雖殘章斷句。尚頗見漢學之崖略。於經籍頗爲有功。然皆不著所出之書。又次序先後。閒與經文不應。亦有遺漏未載者。棟因其舊本。重爲補正。凡應麟書所已載者。一一考求原本。註其出自某書。明其信而有徴。極爲詳核。其次序先後。亦悉從經文釐定。復搜採羣籍。上經補二十八條。下經補十六條。繫辭傳補十四條。說卦傳補二十二條。序卦傳補七條。雜卦傳補五條。移應麟所附易贊一篇於卷端。刪去所引諸經正義論互卦者八條。而別據元周禮太師註。作十二月爻辰圖。據元月令註。作爻辰所値二十八宿圖。附於卷末。以駁朱震漢上易傳之誤。雖因人成事。而考核精密。實勝原書。應麟固鄭氏之功臣。棟之是編。亦可謂王氏之功臣矣。<br/>
</p></div></body>
</html>