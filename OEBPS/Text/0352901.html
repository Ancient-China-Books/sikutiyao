<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 鯨背吟集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->鯨背吟集 一卷
</h2>
<!--ed:-->編修汪如藻家藏本
<p>
<!--no:-->舊本題元朱晞顏撰。前有自序。署其字曰名世。末又有自跋。序稱至元辛卯。泛海至燕京。舟中成七言絕句三十餘首。詩尾各以古句足之。其末章云。早知鯨背推敲險。悔不來時只跨牛。因名鯨背吟。曹學佺編入十二代詩選中。長洲顧嗣立。編元百家詩。據趙孟頫所作宋无翠寒集序。謂无舊以晞顏字行。先世自晉陵遷吳冒朱姓。至元中。其父領征東萬戶案牘。當行病痿。无匄以身代。遂入海。經高麗諸山。未嘗廢吟咏。鯨背吟正其時作。然序稱偶託迹於曹科。未忘情於筆硯。緣木求魚。乘桴浮海。與代父入征東幕府。情事渺不相涉。與孟頫序所稱西溪王公。以茂才舉之。辭不就者亦不合。又不知其何故矣。疑以傳疑可也。<br/>
</p></body>
</html>