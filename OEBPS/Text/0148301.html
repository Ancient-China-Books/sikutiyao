<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 湖廣通志 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->湖廣通志 一百二十卷
</h2>
<!--ed:-->通行本
<p>
<!--no:-->國朝總督湖廣等處地方兵部尚書兼都察院右副都御史邁柱等監修。楚中輿記。見於前史者。如盛宏之荊州記。庾仲雍湘州記。漢水記。梁元帝荊南地誌。郭仲彥湘州記。湘州副圖記。陶岳零陵總記。韋宙零陵錄。范致明巴陵古今記。吳從政襄沔記。類多湮沒不傳。卽傳者亦殘闕失次。魏裳湖廣通志。廖道南楚大紀。陳士元楚故略。出自近代。又往往闕漏宂雜。不足依據。是志成於雍正十一年。乃邁柱及湖北巡撫德齡。湖南巡撫趙宏恩。奉詔纂輯。以湖南湖北合爲一書。與江南通志合上江下江爲一者。體例相同。大致據康熙甲子舊志爲本。而以類附益之。其目或增或併。總爲三十一門。又附見者十三門。人物門內。又別爲四子目。條分縷析。按籍可稽。惟長沙遠隔洞庭。當時開局武昌。採訪未周。故所載稍略。不及湖北之詳備云。<br/>
</p></div></body>
</html>