<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 東窻集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->東窻集 十六卷
</h2>
<!--ed:-->永樂大典本
<p>
<!--no:-->宋張擴撰。擴字彥實。一字子微。德興人。宋史不爲立傳。江西通志。載其崇寧中進士。授國子監簿。遷博士。調處州工曹。召爲祕書省校書郞。尋充館職。南渡後歷中書舍人。當有所據也。宋志載擴東窻集四十卷。又詩十卷。而陳振孫書錄解題。不著於錄。則在宋末已不甚傳。故元明以來。談藝者罕相稱引。惟永樂大典。尚多錄其詩文。其爲中書舍人時。所作制詞尤夥。大抵溫麗緜密。與汪藻可以聯驅。謹採掇編輯。釐爲一十六卷。其爲秦檜追贈祖父。及万俊卨兼侍讀諸制。極詞諛頌。紕繆殊深。考王明淸揮塵除話。稱擴爲著作郞。其兄祕書少監楚材。新婚約觀梅西湖。擴賦詩。有折歸忍負金蕉葉。笑插新臨玉鏡臺之句。秦檜見之大稱賞。曰旦夕當以文字官相處。遷擢左史。再遷而掌外制。是擴本因檜得進。故假草制以貢媚。其爲人殊不足道。然擴所交游。如朱翌曾慥呂本中徐俯。皆一代勝流。切劘有助。故詞采淸麗。斐然可觀。亦未可盡沒也。其中贈顧景繁詩。龔明之中吳紀聞。僅載有五十六字。厲鶚宋詩記事。遂引作絕句二首。今檢閱舊文。乃知爲七言古詩二篇。明之特節錄數語。鶚蓋未睹斯集。是以傳譌。亦足云罕覯之笈矣。<br/>
</p></div></body>
</html>