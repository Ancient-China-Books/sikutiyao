<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 緣督集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->緣督集 二十卷
</h2>
<!--ed:-->永樂大典本
<p>
<!--no:-->宋曾丰撰。丰字幼度。樂安人。乾道五年進士。官至知德慶府事。眞德秀幼嘗受學於丰。及執政奏取其集入崇文四部。當時嘗版行於世。歲久不傳。元元統閒。丰五世孫德安。購其遺集得四十卷。翰林學士虞集爲之敍。謂其氣剛而義嚴。辭直而理勝。有得於易之奇。詩之葩。其文今見道園學古錄中。然當時欲授梓不果。至明嘉靖閒。詹事講始選錄十有二卷。刻於宣城。卷末有萬錡後序。稱摘其尤者存之。今觀所分諸體。如五言排律類中。惟有排律一二首。餘皆五言古詩。七言排律類中。皆七言古詩。無一首爲律。是古今體且不能辨。其去取乖謬。大概可知。蓋事講從羅洪先游。日以討論心學爲事。文章一道。非所深研。遂使丰之菁華。反因此選而散佚。殊堪惋惜。惟永樂大典。編自明初。尚見丰之原集。其所收錄。較刊本多至數倍。今據以增補。乃裒然幾還舊觀。佚而復存。亦云幸矣。丰仕蹟不顯。頗以著述自負。集中如六經論之類。根柢深遂。得馬鄭諸儒所未發。其他詩文。雖閒有好奇之癖。要皆有物之言。非膚淺者所可企及。亦南宋一作者也。丰晚年築室。自號曰撙齋。故是編一名撙齋集。見於宋史藝文志。今從虞集所序。仍以緣督爲名。集序稱凡四十卷。而宋志乃作十四卷。蓋刊刻傳寫。誤倒其文。今原目不可復睹。謹據所存各體。以類區分。共釐爲二十卷。<br/>
</p></body>
</html>