<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->三命指迷賦 一卷
</h2><p>
<!--no:-->舊本題宋岳珂補註。珂有九經三傳沿革例。已著錄。其他撰述。如愧郯錄。桯史。金陀粹編。寶眞齋法書贊。玉楮集。皆尚有傳本。獨不聞其有是書。宋史藝文志亦不著錄。惟桯史中有珂與瞽者楊艮論韓侂冑祿命。及論幕官袁韶祿命一條。其說頗詳。則珂亦頗講是事。或術家因而依託歟。自元明以來。諸家命書。多引用其文。以此本檢勘。竝相符合。知猶宋人所爲也。文淵閣書目載是書一部一册。葉盛菉竹堂書目。亦有是書一册。是明初其書尚存。今則久無單帙行世。惟永樂大典所錄。尚首尾完具。謹採掇釐訂。編爲一卷。附之術數類中。所論大抵專主子平。於夾馬夾祿拱庫拱貴。辨論詳盡。往往爲他家所未發。而拱庫一條。尤稱精晰。其他文義通達。亦多有可取。惟專以月建及胎元爲推測之本。則不爲定論。蓋月建是行運行主。要必當以日時參之。人生十月而產。固爲常期。然氣稟不同。亦有逾期不及期者。若悉以十月爲限。則刻舟求劍。未免轉失之支離。是又在學者之決擇矣。
</p><br/></div></body></html>