<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部待郞紀昀家藏本

<div id="text"><font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->釋常談 三卷
</h2><p>
<!--no:-->不著撰人名氏。考陳振孫書錄解題曰。續釋常談二卷。秘書丞龔頤正養正撰。（案王楙野客叢書作二十卷。此蓋誤脫十字。）昔有釋常談一書。不著名氏。今故以續稱。凡常言俗語。皆著其所始。然則此書之作。在龔頤正之前。當出北宋人手矣。原序稱隨日註解。總得二百事。而此本僅一百二十六事。殆後人病其冗濫。有所刊除歟。明謝肇淛文海披沙云。釋常談一書。作者不著名氏。其中援引蕪陋。極有可笑。至以鵝爲右軍。筯爲趙達。盲爲小冠子。夏癭爲智囊。醉爲倒載。覓食爲彈鋏。五遷爲盤庚。子死爲喪明。聾爲黊纊。皆謬誤不經。似村學究所爲。其引負荊一段。尤似打鼓上場人語也云云。今核其書。如謂程普爲程據。謂夫婦不睦爲參商。謂戴帽爲張蓋。卸帽爲傾蓋。謂鳳兮鳳兮爲孔子之語。謂屣步爲不乘鞍馬。謂膏盲之疾爲晉悼公。謂秦醫爲盧醫。謂董宣封強項佚。侯謂飲酒燭滅爲絕纓。謂自稱己善爲自媒。齊東之語。展卷皆是。尚不止肇淛之所摘。而災梨禍棗。流傳五六百年。亦事之不可理詰者矣。
</p><br/></div></body></html>