<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 墨史 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->墨史 二卷
</h2>
<!--ed:-->兩江總督採進本
<p>
<!--no:-->元陸友撰。友字友仁。亦字宅之。平江人。其書集古來精於製墨者。考其事蹟。勒爲一書。於魏得韋誕一人。晉得張金一人。於劉宋得張永一人。於唐得李陽冰以下十九人。於宋得柴珣以下一百三十餘人。於金得劉法楊文秀二人。又詳載高麗契丹西域之墨。附錄雜記二十五則。皆墨之典故也。其閒蒐羅隱僻。頗爲博贍。其論奚廷珪非李廷珪一條。據墨經所載。易水奚鼐之子超。鼏之子起。又別敍歙州李超。超子廷珪以下世家。是族有奚李之異。居有易歙之分。惟其名偶同。所謂墨經者。今雖不知爲何本。然宋紹聖中李孝美作墨譜。已有是說。亦可以旁資參考也。案徐顯稗傳載友仁生巿廛闤闠閒。父以巿布爲業。獨能異其所好。攻苦於學。善爲歌詩。工八分隸楷。博極羣物。奎章閣鑒書博士柯九思。侍書學士虞集。服其精識。相與言於文宗。未及任用而二人去職。友亦南歸。自號硯北生。著硯史。墨史印史。所謂詩文。有杞菊軒稾。今皆亡佚。惟研北雜志及是書尚存雲。<br/>
</p></body>
</html>