<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十九 別集類存目三 宏藝錄 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十九
<!--sf:-->別集類存目三
</font><h2>
<!--ti:-->宏藝錄 三十二卷
</h2>
<!--ed:-->江蘇巡撫採進本
<p>
<!--no:-->明邵經邦撰。經邦字仲德。仁和人。正德辛巳進士。官至刑部員外郞。以論劾張孚敬。下獄謫戍。事蹟具明史本傳。經邦以講學自任。嘗採古今論學語。發明其旨。爲宏道錄。又删掇諸史爲宏簡錄。所著詩文。則別爲此錄。經邦自作誌銘。所云三宏集成。瞽開聾鳴者是也。考其自作小傳。稱榷稅荊州。時裒所著爲宏藝錄。故卷首自序。題嘉靖四年乙酉。而集中所載。併及於暮年絕筆。則又後人續編。非其手定之本矣。經邦上武宗疏。及中興保治日食建言諸疏。皆慷慨激烈。足以見其志節。其他詩文。則類皆抒寫胸臆。不屑屑以研鍊爲工。卷首藝苑元機七十三條。專明作詩之法。以嚴羽詩有別才非關學之說爲不然。且謂淸廟緝熙。莫非至理所寓。未可不謂之詩人。惟狃於習俗。謂與經生不同。故往往黏皮帶骨。觀其持論。其宗旨槩可知也。<br/>
</p></div></body>
</html>