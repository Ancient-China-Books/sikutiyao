<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 山居新語 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->山居新語 四卷
</h2>
<!--ed:-->浙江鮑士恭家藏本
<p>
<!--no:-->元楊瑀撰。瑀元史無傳。楊維楨集有瑀墓埤。曰瑀字元誠。杭州人。天曆閒擢中瑞司典簿。帝愛其廉愼。超授奉議大夫太史院判官。至正乙未。江東浙西盜羣嘯。乃改建德路總管。瑀涖郡視之如家。民亦視之如父母。其像而祠者凡十有四所。行省最其功。進階中奉大夫云云。是書卷末。有至正庚子三月瑀自跋。結銜題中奉大夫浙東道宣慰使都元帥。當成於進階以後。而卷首又有維楨序。作於是年四月。乃稱爲歸田後作。殆是年卽巳致仕歟。其書皆記所見聞。多參以神怪之事。蓋小說家言。然如記處州砂糖竹箭。記至元六年增糶官米。記高克恭弛火禁。記托克托開舊河。則有關於民事。記敕令格式四者之別。記八府宰相職掌。記奎章閣始末。記儀鳳司教坊司班次。則有資於典故。記朱夫人陳才人之殉節。記高麗女之守義。記樊時中之死事。則有裨於風教。其他嘉言懿行。可資勸戒者頗多。至於辨正薩都刺元宮詞。謂宮車無夜出之例。不得云深夜宮車出建章。擎執宮人紫衣大朝賀。則於侍儀司法物庫關用。平日則無有。不得云紫衣小隊兩三行。北地無芙蓉。宮中無石欄。不得云石欄杆畔銀鐙過。照見芙蓉葉上霜。又辨其京城春日詩。謂元制御溝不得洗手飲馬。留守司差人巡視。犯者有罪。不得云御溝飲馬不回首。貪看柳花飛過牆。則亦頗有助於考證。雖亦輟耕錄之流。而視陶宗儀所記之猥雜。則勝之遠矣。<br/>
</p></div></body>
</html>