<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 蠛蠓集 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->蠛蠓集 五卷
</h2>
<!--ed:-->禮部尚書曹秀先家藏本
<p>
<!--no:-->明盧柟撰。柟字少楩。濬縣人。以貲爲國子監生。負才忤縣令。令誣以殺人。榜掠論死。淹繫數年。臨淸謝榛。走京師爲稱寃。適縣令已罷。平湖陸光祖代之。乃平反其獄。得不死。明史文苑傳。附載於榛傳中。是集爲嘉靖癸卯。柟所自編。凡雜文二卷。賦一卷。詩二卷。前有自序。稱蠛蠓者醯雞也。取其潔於自奉。介於自守。不如蚊蚋之侵穢彊噉。又以事繫獄。類蠛蠓之阨燕吭罹蛛網。振其音而喑喑者。故以名集。史稱其騷賦最爲王世貞所稱。詩亦豪放如其爲人。今觀其集。雖生當嘉隆之閒。王李之焰方熾。而一意往還。眞氣坌涌。絕不染鉤棘塗飾之習。蓋其人光明磊落。藐玩一時。不與七子爭聲名。故亦不隨七子學步趨。然而榛救之。世貞稱之。柟反因是重於世。亦可謂毅然自立。無所依附者矣。<br/>
</p></div></body>
</html>