<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 王文正筆錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->王文正筆錄 一卷
</h2>
<!--ed:-->江蘇巡撫採進本
<p>
<!--no:-->宋王曾撰。曾字孝先。靑州益都人。咸平五年鄕貢試禮部廷對皆第一。官至右僕射兼門下侍郞平章事。集賢殿大學士。封沂國公。諡文正。事蹟具宋史本傳。此乃所記朝廷舊聞凡三十餘條。皆太祖太宗眞宗時事。其下及仁宗初者。僅一二條而已。曾練習掌故。所言多確鑿可據。故李燾作通鑑長編。往往全採其文。如記李沆爲相。王旦參知政事。羽書邊奏無虛日。旦以爲憂。沆謂他日天下寧晏。本必端拱無事。及北鄙和好。登封行慶。旦疲於贊導。始服李之深識云云。司馬光涑水紀聞。亦載其事。則謂和好旣成。而沆獨憂之。李燾考異。謂沆卒於景德元年七月。至十二月和議始成。光蓋偶未及考。當以曾說爲長。此類皆爲能得其實。惟景德改元在其年正月。而曾於王繼忠一條。乃謂兵罷改元。亦末免有誤。又繼忠兵敗降遼。不能死國。反爲所任用。殊虧臣節。雖有啓導和好之力。殊不足自贖。曾乃以盡忠兩國許之。褒貶尤爲失當矣。<br/>
</p></div></body>
</html>