<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十三 書類存目一 定正洪範 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十三
<!--sf:-->書類存目一
</font><h2>
<!--ti:-->定正洪範 二卷
</h2>
<!--ed:-->內府藏本
<p>
<!--no:-->元胡一中撰。一中字允文。諸曁人。官紹興路參軍。是編因王柏文成翁吳澄三家。改定洪範之本。而以己意參酌之。首爲圖說。次考訂經文。次爲雜說。案河圖洛書。名見繫辭。不云有關於洪範。漢書五行志。始載劉歆之言。稱禹治洪水錫洛書法而陳之洪範是也。於是洛書始合於洪範。然猶未及河圖。一中又因歆有河圖洛書相爲經緯。八卦九章相爲表裏之文。遂以河圖洛書併合於洪範。而又參以陳摶先天之說。所列二十八圓。大抵支離破碎。至於無偏無黨。亦以五行生尅立論。尤爲無理。其以九爲河圖。十爲洛書。沿用劉牧之說。於彼法之中自生轇轕。猶其小焉者矣。且說既穿鑿。理多窒礙。乃於必不可通者。更遁爲錯簡之說。以巧飾其謬。遂割裂舊文。強分經傳。移曰王省惟歳以下八十七字。爲第四第五章之傳。移無偏無陂以下五十六字於皇建其有極句下。爲五章之經。移斂時五福以下。割裂其文。爲九章之傳。其餘亦多移彼綴此。臆爲顛倒。並據吳澄之說。改而康而色句爲而康而寧。改是彝是訓句爲是彝是倫。則併其字而竄易之。考尚書正義。載漢書五行志。以初一曰五行六十五字。爲洛書本文。孔安國則以爲禹所第敍。劉向以爲龜背先有三十八字。劉歆以爲先有二十字。孔穎達已均謂其無據。其以一五行以下爲箕子所演。則諸家並同。絶無逐章各有經傳之說。一中欲仿朱子考定大學孝經之例。強爲分別。既已無稽。且一中既稱一行十三字。何以於庶民錫汝保極。以七字而錯一簡。五皇極曰皇建其有極。以九字而錯一簡。曰王省惟歳以下。復以八十七字錯一簡也。龔明之中吳紀聞。載北宋余燾。嘗上書請移洪範曰王省惟歳以下八十七字。於四五紀一節之下。爲臺諫所彈。不果施行。是前此已嘗論定矣。何一中又祖其說耶。<br/>
</p></div></body>
</html>