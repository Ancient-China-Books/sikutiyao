<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 經濟類編 一百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->經濟類編 一百卷
</h2>
<!--ed:-->山東巡撫採進本
<p>
<!--no:-->明馮琦編。琦字琢菴。臨胊人。萬歷丁丑進士。官至禮部尚書。諡文敏。事蹟其明史本傳。是編爲琦手錄之稾。粗分四類。琦沒之後。其弟瑗與其門人周家棟吳光儀。稍爲排纂。且删其重複。定爲帝王政治儲宮宮掖臣諫諍銓衡財賦禮儀樂文學武功邊塞刑罰工虞大地人倫人品人事道術物雜言二十三類。大致與册府元龜。互相出入。但册府元龜惟隸事蹟。此則兼錄文章。册府元龜惟以史傳爲據。此則諸子百家。靡不捃拾。體例少異耳。其中採摭繁富。頗爲賅洽。史稱琦明習典故。學有根柢。此亦可見一斑。惟此書旣非琦所手校。其閒所錄諸條。瑗等有所損而弗能益。故或詳或略。不盡均齊。又離析合併。未必一一得琦本意。故分隸亦閒有參錯。然網羅繁富。大抵採自本書。究非明人類書。輾轉稗販者比。惟編內所收。皆義屬正大。而道術類中。有神妖諸瑣說。物類中有寶鼎琴酒諸瑣事。概以體例。頗屬蕪雜。是則尺璧不免於微瑕。大木不免於寸朽。分別觀之可矣。<br/>
</p></div></body>
</html>