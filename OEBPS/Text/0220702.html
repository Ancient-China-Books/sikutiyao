<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 測圓海鏡分類釋術 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->測圓海鏡分類釋術 十卷
</h2>
<!--ed:-->浙江范懋柱家天一閣藏本
<p>
<!--no:-->明顧應祥撰。應祥有人代紀要。已著錄。李冶測圓海鏡。所設一百七十問中。皆有草有法。（案前數十題中甚易者。或無草。後皆有草。）草用立天元一爲虛數。合問數推之法。專用問數推之。皆歸於帶縱諸乘方而止。應祥得冶書於唐順之。於立天元一語。互相推求。不得其解。遂去其細草。專演算法。改爲是書。自謂便於下學。殊不知立天元一之妙。能使諸法不能求者。可以得其法。若無其草。卽冶已有不能得其法者。而徒沾沾於加減開方之數。可謂循枝葉而失本根者矣。唐順之與應祥書云。此書形下之數大詳。而形上之義或略。使觀之者尚不免其數可陳而義難知。有與人以鴛鴦枕而不度人以金鍼之疑。僕意欲明公於緊要處。提綴一二作法源頭出來。使後世爲數學者。識其大者得其義。識其小者得其數。則此書尤更覺精采耳。其不足於應祥者誠是。第作法源頭。卽立天元一一語。應祥旣去之。又將何以爲提掇乎。然九章之中。惟少廣諸乘方之數爲甚繁。故立方帶縱之法。古已不見有和數者。冶所用有至三乘方。四乘方。及五乘方者。且兼加減諸乘方廉隅。不爲之詳其算式。初學誠有難於取數者。冶雖專爲發明立天元一術。得應祥所演諸乘方之式。亦可謂求立天元一法者之一助云。<br/>
</p></div></body>
</html>