<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 左傳補注 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->左傳補注 六卷
</h2>
<!--ed:-->桂林府同知李文藻刊本
<p>
<!--no:-->國朝惠棟撰。棟有周易述。已著錄。是書皆援引舊訓。以補杜預左傳集解之遺。本所作九經古義之一。以先出別行。故九經古義刊本。虛列其目而無書。目作四卷。此本實六卷。則後又有所增益也。其中最典確者。如隱五年則公不射。引周禮射人。祭祀則贊射牲司弓矢。供射牲之弓矢。及國語倚相之言。證旁引射蛟之誤。（案此朱子之說。非杜注也。蓋因補杜而類及之。）莊公十四年繩息媯。引呂覽周公作詩以繩文王之德。及表記鄭注譽繩也。證杜注訓譽之由。二十八年臧孫辰告糴于齊。禮也。引周書糴匡解年儉穀不足。君親巡方。卿告糴。證爲古禮。僖五年虞不臘矣。引太平御覽舊注。及風俗通。月令章句。證臘不始秦。十年七輿大夫。引王肅詩傳。證七當作五。二十二年大司馬固諫曰。引晉語公子過宋與司馬公孫固相善。證固爲人名。二十七年夏書曰。引墨子明鬼篇。證尚書但有夏書商書周書。本無虞書。文十八年在九刑不忘。引周書嘗麥解。證爲刑書九篇。宣二年以視于朝。引毛詩鹿鳴箋。儀禮士昏禮注。證視爲正字。郭忠恕作示爲誤。三年不逢不若。引郭璞爾雅注。作禁禦不若。證以杜注逢字在下文。知今本譌寫。六年以盈其貫。引韓非子以我滿貫。證貫字。成十六年徹七札焉。引呂覽愛士篇。證鄭康成一甲七札之說。襄二十三年娶于鑄。引樂記鄭注。證鑄卽祝國。又踞轉而鼓琴。引許愼淮南子注。證轉卽軫。二十五年愼始而敬終。終以不困。引周書常訓解。證不出古文蔡仲之命。二十七年崔杼生成及彊而寡。引墨子辭過篇。證無妻曰寡。昭元年具五獻之籩豆于幕下。引禮記正義。證杜注五獻之誤。十五年一歲而有三年之喪二。引墨子公孟非儒二篇。證妻喪三年爲春秋末造之禮。二十六年鑋而乘於他車。引說文證𨆪誤作鑋。哀二十五年韤而登席。引少儀。證燕必解韤。皆根據昭然。不同臆揣。至文二年廢六關。引公羊傳注。證廢訓置則是。又引韋昭國語注。證置訓廢則非。蓋置有二義。一爲建置之置。公羊注所言是也。一爲棄置之置。國語注所言是也。此猶亂可訓治。而亂離瘼矣。不可訓治。臭可訓香。而逐臭之夫。不可訓香。古之設關。在譏而不在征。臧文仲廢六關。以博寬大之譽。而使姦宄莫詰。陰以厲民。故誅其心而謂之不仁。棟但執反覆旁通之義。殊爲偏駁。又文十三年。其處者爲劉氏。孔穎達疏。明言漢儒加此一句。則爲劉字無疑。而必謂原作畱字。漢儒改爲卯金刀。宣二年。文馬百駟。當以邱光庭兼明書所辨爲是。而必引說文畫馬之訓。襄十七年。澤門之皙。謂古臯澤字通。又謂諸侯有臯門。其說固是。然邑中澤門。各指所居。臯門非所居之地也。二十一年公姑姊。旣謂注疏皆非。斷爲同宗之女。然於姑可解。於姊終無解也。二十五年執簡以往。引服虔說一簡八字。證太史書崔杼事亦八字。殊嫌牽合。三十年亥有二首六身。卽指爲孟子之亥唐。尤爲附會。昭七年余敢忘高圉亞圉。引竹書紀年。補杜預之闕。不知汲郡古文。預所目睹。預旣不引。知原書必無此文。未可以後來僞本。證其疏漏。（案書中屢引竹書紀年。蓋未及詳考今本之僞。）至於二十一年鄭翩願爲鸛。引陸佃埤雅之雜說。（案鸛并出酉陽雜俎。非始於佃。）哀六年無疾而死。引汲冢瑣語之野談。十二年效齊言。謂春秋時己重吳音。不始於晉。更非注經之體矣他如公卽位之位。比欲從古經作立。屢豐年之屢。必欲從說文作婁。亦皆徒駴耳目。不可施行。蓋其長在博。其短亦在於嗜博。其長在古。其短亦在於泥古也。<br/>
</p></body>
</html>