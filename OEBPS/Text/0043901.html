<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十二 禮類四 禮書綱目 八十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十二
<!--sf:-->禮類四
</font><h2>
<!--ti:-->禮書綱目 八十五卷
</h2>
<!--ed:-->安徽巡撫採進本
<p>
<!--no:-->國朝江永撰。其書雖仿儀禮經傳通解之例。而參考羣經。洞悉條理。實多能補所未及。非徒立異同。如士冠禮屨夏用葛以下五十字。本在辭後記前。通解移置經文陳器服節末。是書亦沿襲其說。不故相詰難。至於士昬記。父醮子命之辭曰以下三十一字。通解列在陳器饌節下。而是書改列在親迎節下。又通解以記文婦入三月然後祭行二句。別爲祭行一節。在奠菜節之前。而是書以此二句。附於廟見節之末。蓋是書廟見。卽通解之所謂釋奠也。揆以禮意。較通解爲有倫次。又通解割士冠禮無大夫冠禮而有婚禮以下四句。謂當在家語冠頌內。疑錯簡於此經。頗涉臆斷。是書則仍記文之舊。不從通解。尤爲詳愼。亦未嘗曲相附合也。蓋通解朱子未成之書。不免小有出入。其閒分合移易之處。亦尚未一一考證。使之融會貫通。永引據諸書。釐正發明。實足終朱子未竟之緒。視胡文炳輩。務博篤信朱子之名。不閒其已定之說未定之說。無不曲爲袒護者。識趣相去遠矣。<br/>
</p></body>
</html>