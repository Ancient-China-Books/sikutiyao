<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 秋聲集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->秋聲集 六卷
</h2>
<!--ed:-->永樂大典本
<p>
<!--no:-->宋衞宗武撰。宗武字淇父。自號九山。華亭人。淳祐閒歷官尚書郞。出知常州。罷歸。閒居三十餘載。以詩文自娛。據至元甲午張之翰所作集序。稱九山墓宿草已六白。則宗武實卒於至元二十六年己丑。在宋亡後十年。故焦竑國史經籍志。載秋聲集八卷。列入元人。然宗武實未仕元。仍當從陶潛書晉例也。集久失傳。今從永樂大典中採輯編次。得詩詞四卷。序記誌銘一卷。雜著一卷。以略存其槩。華亭衞氏。自禮部侍郞膚敏後。資政殿學士涇。直寶謨閣湜。兄弟相繼以學術著。宗武世系雖無考。而張之翰序。稱爲喬木世臣後。則當爲涇湜之裔。文采風流。不失故家遺範。有自來矣。其詩文根柢差薄。骨格亦未堅緻。蓋末造風會之所趨。其事與國運相隨。非作者所能自主。至於咏荀彧一詩。稱其徒抱忠貞。遺恨千古。其學識亦有所未逮。然核其全集。大都氣韻沖澹。有蕭然自得之趣。蓋胸襟旣別。神致自殊。品究在江湖諸集上。且眷懷故國。匿跡窮居。其志節深有足取。而宋遺民錄諸書。乃竟脫漏其姓名。錄存是集。以發潛德之光。亦足見聖朝表章幽隱。砥礪風教之義也。<br/>
</p></div></body>
</html>