<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 桂隱文集 四卷 詩集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->桂隱文集 四卷
<!--ti:-->詩集 四卷
</h2>
<!--ed:-->浙江鮑士恭家藏本
<p>
<!--no:-->元劉詵撰。詵字桂翁。廬陵人。生於宋末猶及見諸遺老。得其緒論。迨延祐復科舉後。益肆力於名物度數訓詁箋註之學。旣十年不第。乃刻意於詩古文。江南行御史臺。屢以教官館職遺逸薦。皆不報。至正十年卒。年八十三。王榮祿爲之請於朝。諡曰文敏。事蹟具元史儒學傅。此集爲其門人羅如篪所編。有虞集歐陽元二序。本傳稱其文根柢六經。躪躒諸子百家。融液今古。而不露其踔厲風發之狀。考集中有與揭曼碩書。稱文章期於古而不期於襲。期於善而不期於同。期於理之達神之超變化起伏之妙。而不盡期於爲收斂平緩之勢。若以委怯爲和平。迂撓爲舂容。如學西施者。僅得其矉。學孫叔敖者。僅得其衣冠談笑。非善學者也。蓋其文章宗旨。主於自出機軸。而不以摹擬字句爲古。歐陽元序。亦稱其文溫柔敦厚似歐。明辨雄雋似蘇。至論其妙。非相師非不相師。蓋深得詵之用意。元又稱其尤長於詩。詩又長於五言古體短篇。所論亦允。顧嗣立元詩選。則稱其律詩多佳句。案集中近體格力頗遒。實不僅以佳句見。且嗣立所摘諸聯。如燕子樓臺人影瘦。海棠池館月痕孤。乃近小詞。君如硎刃千牛解。我似車輪四角方。亦江湖習調。殊不足盡詵所長也。詵墓誌亦歐陽元作。稱其有古文若干卷。諸體詩若干卷。駢儷書劄若干卷。總題曰桂隱集。均不著其卷數。疑詐誌時僅有稾本。尚未釐定成編。此本爲明嘉靖閒。其族孫志孔所刊。凡文四卷。詩四卷。而不載駢儷書劄。疑重刊時已有所散佚。又詩末有羅如篪跋。稱先梓其詩十四卷。而今本實止四卷。殆亦編次者所合併歟。<br/>
</p></body>
</html>