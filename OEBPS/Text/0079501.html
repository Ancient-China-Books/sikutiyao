<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 韶舞九成樂補 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->韶舞九成樂補 一卷
</h2>
<!--ed:-->永樂大典本
<p>
<!--no:-->元余載撰。載始末無考。惟據其進書原序。自稱三山布衣。前福州路儒學錄。又據其門人新安朱模進樂通韶舞補略序。知爲仁宗天曆中人。其字曰大車。以養親辭官。篤行授徙。自甘嘉遯而已。是編文淵閣書目著錄。世無傳本。惟永樂大典所載。篇帙猶完。首爲九德之歌音圖。次爲九德之歌義圖。次爲九磬之舞綴兆圖。次爲九磬之舞采章圖。其歌圖以五聲五言相配。所謂平濁平淸者。與沈約徐景安。分平聲爲上下以配五音者異。<span class="jiazhu">沈約說。見米芾畫史。徐景安說。見王應麟困學紀聞。</span>與司馬光劉鑑諸家。以喉舌脣齒牙配五音者亦異。又以六律六呂分用。與諸家樂書。以十二律相生之次。爲旋宮七音之次者。尤截然不同。然考周德淸中原音韻。所謂陰平陽平。卽載平濁平淸之說也。周官大司樂。鄭元註。所謂六律合陽聲。六呂合陰聲。卽載律呂分用之說也。則雖自出新意。亦不爲無據。至於準大衍之數。以製河圖。準太乙行九宮法。以造洛書。皆起於陳摶以後。后夔典樂之日。實無是文。載所定舞圖。皆根河洛以起數。尤不免附會牽合。然數不外於奇偶。奇偶不外於陰陽。易道廣大。事事可通。亦未始不言之成理。束皙之補六詩。皮日休之補九夏。不必其定合於古。要猶存古義於萬一。終勝於側調幺弦。導欲增悲者也。則載是書。亦不妨存備一說矣。其書屢經傳寫。譌誤宏多。如音圖第八章。至哉坤元之坤字。據後義圖應在第八格。而舊本誤在第七格。又如綴兆始成圖。中層左右。皆闕兩位。據舞用八佾。當得六十四人。不應再成以下皆六十四。始成乃止六十。且復綴卽始成之位次。後采章圖內。亦各有黃衣二人之位。則此圖之佚脫顯然。今並校正。使復其舊。其以朱圈墨圈。記舞人之位者。亦閒有淆亂。並釐正焉。<br/>
</p></div></body>
</html>