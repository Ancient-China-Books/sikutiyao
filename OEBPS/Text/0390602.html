<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十一 別集類存目五 耿天臺文集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十一
<!--sf:-->別集類存目五
</font><h2>
<!--ti:-->耿天臺文集 二十卷
</h2>
<!--ed:-->湖北巡撫採進本
<p>
<!--no:-->明耿定向撰。定向有碩輔寶鑑要覽。已著錄。是集爲其門人劉元卿所編。凡詩賦一卷。雜文十九卷。末一卷爲時藝。蓋用宋文鑑收張才叔經義例也。定向之學。歸宿在王守仁。故集中第十三卷。以薛瑄諸人爲列傳。而以守仁爲世家。此蓋陰用史記孔子世家之例。不但以守仁封新建伯也。黃宗羲明儒學案。列之泰州王艮派下。摘其與張居正論趙用賢吳中行等書。以爲雖欲少殺其禍。亦近於誦六藝以文姦言。又摘其劾御史王藩臣疏。以爲鉗制言官。考與居正書在第六卷中。核其詞意。蓋求寬言者之罰。不得不先解居正之怒。求解其怒。不得不先順其意而使之喜。於是借伊尹之任以獻諛頌。遂爲天下口實。（案明史定向本傳。稱居正奪情。定向貽書友人。譽爲伊尹。而貶言者。時議訾之。蓋偶未檢此集。誤以與居正爲與友人。謹附識於此。）糾王藩臣疏。今在第二卷中。大旨慍藩臣刻巡撫周繼。未以揭帖送都御史。使藩臣所劾不實。定向糾其妄奏可也。乃因遺誤送揭。閱一月之後。始糾其不實。此爭私憤。非爭公論矣。顧允成作客問以詰定向。定向不能答。厥有由歟。大抵定向之學。兼講作用。觀其全集。大略可知。宗義所論。雖責備賢者之言。要不可謂之無因。<br/>
</p></body>
</html>