<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 太極圖分解 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->太極圖分解 一卷
</h2>
<!--ed:-->浙江范懋柱天一閣藏本
<p>
<!--no:-->不著撰人名氏。天一閣書目作羅鶴撰。然書中自稱鶚曰。則名鶚非名鶴矣。考江西通志。羅鶚宜黃人。嘉靖辛酉擧人。官至思南府同知。當卽其人。范氏錯以鶚爲鶴也。（案嘉靖中別有羅鶴。泰和人。所註有應菴任意錄。詳雜家類中本條下。）其書列周子太極圖說。與朱子之註。而申陸九淵之說以駁之。案聖人立敎。使天下知所持循而已。未有辨也。孟子始辨性善。亦闡明四端而已。未爭諸性以前也。至宋儒因性而言理氣。因理氣而言天。因天而言及天之先。輾轉相推。而太極無極之辨生焉。朱陸之說。旣已連篇累牘。衍朱陸之說者。又復充棟汗牛。夫性善性惡。關乎民彝天理。此不得不辨者也。若夫言太極。不言無極。於陽變陰合之妙。修吉悖凶之理。未有害也。言太極兼言無極。於陽變陰合之妙。修吉悖凶之理。亦未有害也。顧舍人事而爭天。又舍共睹共聞之天。而爭耳目不及之天。其所競者。毫無與人事之得失。而曰吾以衛道。學問之醇庛。心術人品之邪正。天下國家之治亂。果繫於此二字乎。醫家之論三焦也。或曰有名而無形。或曰上焦如霧。中焦如漚。下焦如瀆。實有名而有形。轇轕喧闐。動盈卷帙。及問其虛實之診。則有形與無形一也。問其補瀉之方。則有形與無形亦一也。然則非爭病之生死。爭說之勝負耳。太極無極之辨。適類於是。故今於兩家之說。率置不錄。謹發其例於此。後不縷辨焉。<br/>
</p></div></body>
</html>