<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 東萊詩集 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->東萊詩集 二十卷
</h2>
<!--ed:-->兩淮馬裕家藏本
<p>
<!--no:-->宋呂本中撰。本中有春秋集解。已著錄。其詩法出於黃庭堅。嘗作江西宗派圖。列陳師道以下二十五人。而以己殿其末。其紫微詩話。及童蒙訓。論詩之語。皆具有精詣。<span class="jiazhu">案今本童蒙訓。不載論詩諸條。其文散見各書中。說見本條之下。</span>敖陶孫詩評。稱其詩如散聖安禪。自能奇逸。頗爲近似。苕溪胡仔漁隱叢話。稱其樹移午影重簾靜。門閉春風十日閒。往事高低半枕夢。故人南北數行書。殘雨入簾收薄暑。破窗畱月鏤微明諸句。殊不盡其所長。朱子語錄。乃稱本中論詩。欲字字響。而暮年詩多啞。然朱子以詩爲餘事。而本中以詩爲專門。吟詠一道。所造自有淺深。未必遂爲定論也。此集有慶元二年陸游序。乾道二年曾幾後序。文獻通考。別載有集外詩二卷。此本無之。蓋已散佚。又陸游序。稱嗣孫祖平。悉裒集他文爲若干卷。今此本有詩無文。惟其草趙鼎遷右僕射制詞。所云合晉楚之成。不若尊王而賤伯。散牛李之黨。未知明是而去非之語。以秦檜惡之。載於日歷。尚爲世所傳誦。其他文則泯沒久矣。<br/>
</p></div></body>
</html>