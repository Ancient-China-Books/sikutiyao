<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->史部二十一
<!--sf:-->史鈔類
</font><h2>
<!--ti:-->通鑑總類 二十卷
</h2><p>
<!--no:-->宋沈樞撰。樞字持要。德淸人。紹興閒進士。官至太子詹事。光祿卿。謚憲敏。是書乃其致仕時所編。取司馬光資治通鑑事蹟。仿册府元龜之例。分爲二百七十一門。每門各以事標題。略依時代前後爲次。亦閒採光議論附之。所分門目。頗有繁碎。如賞罰門外。又立貶責功賞二門。外戚門外。又立貴戚一門。近習門外。又立寵倖一門。隱逸門外。又立高尚一門。積善門外。又立陰德一門者。不一而足。又如安重榮奏請踰分。不過驕蹇。乃以此一條別立僭竊一門。則配隸不確。東周下迄五代。興廢不一。乃獨取申徹論燕必亡。黃泓論燕必復二條。立爲興廢一門。則疎漏太甚。然通鑑浩博。猝難盡覽。司馬光嘗言惟王勝之曾讀一過。餘人不能數卷。卽已倦睡。則採摭精華。區分事類。使考古者易於檢尋。其書雖陋。亦不妨過而存之也。嘉定中鋟版潮陽。樓鑰嘗爲之序。元至正中。浙江行省重刊。周伯琦又序之。二人皆博物君子。而肎以文章弁其首。殆以操觚數典。尚有一壺千金之用歟。
</p><br/></div></body></html>