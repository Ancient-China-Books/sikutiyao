<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十一 地理類存目四 安瀾文獻 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十一
<!--sf:-->地理類存目四
</font><h2>
<!--ti:-->安瀾文獻 一卷
</h2>
<!--ed:-->兩江總督採進本
<p>
<!--no:-->國朝沈光曾撰。光曾秀水人。官高郵州知州。是編輯前明及國朝修治南河大要。分爲四篇。一曰分黃。二曰導淮。三曰利運。四曰全下。以皆錄前人奏議之詞。故名曰文獻。其大旨在於劉老澗多設滾壩。疏通沭河。以六塘淸水道之。使疾趨入海以治河。於張福口裴家塘等處浚引河。使洪澤之水盡出雲梯關以治淮。又繪圖冠於卷首。末有乾隆十年重刻書後一篇。乃其病中所作。謂潘季馴稱河不兩行。乃泇河未創。中河未開以前。以黃河爲運道。故有是說。今則運道自淸河桃源以上。已無藉於黃河。自宜隨時籌畫。又稱惟別穿一渠之說。必不可行。穿則河水橫經。運道挾之而走。實有可虞。黃壩新河之陳迹足鑑鑒云。<br/>
</p></div></body>
</html>