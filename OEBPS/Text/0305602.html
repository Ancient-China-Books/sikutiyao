<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 古文龍虎經註疏 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->古文龍虎經註疏 三卷
</h2>
<!--ed:-->江蘇周厚堉家藏本
<p>
<!--no:-->宋王道撰。前有道自序。及太乙宮道士周眞一奏進劄子。又有道後序一篇。道本末不可考。自題稱保義郎差充恩平郡王府指揮使。自序又云一介武弁。隸職王府。蓋本藩邸環衞官。而依附道流者也。陳振孫書錄解題。載古文龍虎上經一卷。不著名氏。道推衍其義爲之註。又申註意自爲之疏。其經分三十三章。上卷十三章。中卷六章。下卷十四章。末又載攢簇周天火候金火相交生藥二圖。以明用功之法。大旨謂眞鉛眞汞。止取天地之精。日月之華。混合造化。以成神丹。辨藥材之眞僞。抉金石之異同。又稱得眞師口訣。以龍虎經行世之本。謬誤爲多。故釐而正之。分章定句。於淳熙閒奏進。所謂龍虎者。卽水火之義。道家丹訣。例用寓名耳。註疏中多引參同契語。蓋爐火之說。自魏伯陽始有書。猶彼法中之六經也。道又有補註參同契。見所作後序。今佚不傳。然大意亦不過如此矣。此書宋史藝文志不著錄。或疑出羽流依託。然龍虎經之爲古書。尚無確驗。亦何必究註之眞僞。且服氣養生。山林隱逸之事也。因方士以奏於朝。此何意乎。其人殊不足道。姑以其言成理存之爾。<br/>
</p></div></body>
</html>