<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十 地理類存目三 閩書 一百五十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十
<!--sf:-->地理類存目三
</font><h2>
<!--ti:-->閩書 一百五十四卷
</h2>
<!--ed:-->福建巡撫採進本
<p>
<!--no:-->明何喬遠撰。喬遠字稚孝。號匪莪。晉江人。萬歷丙戌進士。官至南京工部右侍郞。事蹟附見明史洪文衡傳。閩自唐林諝有閩中記。宋慶歷中林世程重修之。歷南宋及元。皆無總志。明成化閒。莆人黃仲昭。始爲八閩通志。王應山復爲閩大記。閩都記。全閩記略。皆草創未備。喬遠乃薈萃郡邑各志。參考前代載記。以成是書。分二十二門。曰分野。曰方域。曰建置。曰風俗。曰版籍。曰扞圉。曰前帝。曰君長。曰文莅。曰武軍。曰英舊。曰方技。曰宦寺。曰方外。曰閨閣。曰島夷。曰靈祀。曰祥異。曰萑葦。曰南產。曰蓄德。曰我私。其標目詭異。多乖志例。扞圉志載兵防及將弁兵士額數。而復有武軍志以詳其人。文莅志則合職官名宦而爲一。分併均失其當。前帝志載宋端宗及少帝昺。端宗雖旣位於福州。然正史已詳。不宜復入志中。且帝昺旣位於粤之碙洲。尤與閩無涉。英舊志載人物。而復分縉紳弁韐關柝韋布閭巷僑寓裔派爲七類。轉覺淆雜。宦寺志專載五代林延遇明張敏蕭敬三人。亦非志中所應有。蓄德志雜載叢談逸事。竝及詩話文評。於名爲不稱。我私志則喬遠自志其宗族。雖倣古人自敍之例。而稱名不典。語多鄙野。其文辭亦好刊削字句。往往不可句讀。蓋不能出明人纖佻矯飾之習。明史本傳。亦稱所撰閩書一百五十卷。（案書實一百五十四卷。蓋刊本誤脫一四字。）頗行於世。然援據多舛云。<br/>
</p></div></body>
</html>