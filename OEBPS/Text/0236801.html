<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 羯鼓錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->羯鼓錄 一卷
</h2>
<!--ed:-->江蘇巡撫採進本
<p>
<!--no:-->唐南卓撰。唐書藝文志樂類載南卓羯鼓錄一卷。然不云卓何許人。雜史類又載南卓唐朝綱領圖一卷。註曰字昭嗣。大中時黔南觀察使。計有功唐詩紀事亦稱卓初爲拾遺。以諫謫松滋令。大中時爲黔南觀察使。與唐書合。當卽其人。惟書自稱會昌元年爲洛陽令。又稱大中四年春陽罷免。還自海南。書錄解題又以爲婺州刺史。均不相符。然段安節樂府雜錄稱黔帥南卓作羯鼓錄。亦與唐志合。安節唐人。必無謬誤。疑書中所敍。乃未爲黔帥以前事。陳振孫所云。則但據書中有至東陽之語。以意斷爲刺婺州也。其書分前後二錄。前錄成於大中二年。後錄成於四年。前錄首敍羯鼓源流形狀。次敍元宗以後諸故事。後錄載崔鉉所說宋璟知音事。而附錄羯鼓諸宮曲名。凡大簇宮二十三調。太簇商五十調。太簇角十四調。徵羽闕焉。惟用太簇者。以羯鼓爲主。太簇一均故也。又有諸佛曲十調。食曲三十二調。調名亦多用梵語。以本龜茲高昌疎勒天竺四部所用故也。其李琬一條。記耶婆色雞一曲。聲盡意不盡。以他曲解之。卽漢魏樂府曲末有豔之遺法。如飛來雙白鵠塘上行諸曲。篇末文不相屬皆卽此例。蓋樂工專門授受。猶得其傳。文士不諳歌法。循文生解。轉至於穿鑿而不可通也。<br/>
</p></div></body>
</html>