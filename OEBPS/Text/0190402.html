<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 朱子語類 一百四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->朱子語類 一百四十卷
</h2>
<!--ed:-->內府藏本
<p>
<!--no:-->宋咸淳庚午。導江黎靖德編。初朱子與門人問答之語。門人各錄爲編。嘉定乙亥。李道傳輯廖德明等三十二人所記。爲四十三卷。又續增張洽錄一卷。刻於池州。曰池錄。嘉熙戊戌。道傳之弟性傳。續蒐黃榦等四十二人所記。爲四十六卷。刊於饒州。曰饒錄。淳祐己酉。蔡杭又裒楊方等二十三人所記。爲二十六卷。亦刊於饒州。曰饒後錄。咸淳乙丑。吳堅採三錄所餘者二十九家。又增入未刊四家爲二十卷。刊於建安。曰建錄。其分類編輯者。則嘉定己卯黃士毅所編。凡百四十卷。史公說刊於眉州。曰蜀本。又淳祐壬子。王佖續編四十卷。刊於徽州曰徽本。諸本旣互有出入。其後又翻刻不一。譌舛滋多。靖德乃裒而編之。删除重複一千一百五十餘條。分爲二十六門。頗淸整易觀。其中甚可疑者。如包楊錄中。論胡子知言。以書爲溺心志之大穽之類。概爲刊削。亦深有功於朱子。靖德目錄後記有曰。朱子嘗言。論語後十篇不及前。六言六蔽不似聖人法語。是孔門所記猶可疑。而況後之書乎。觀其所言。則今他書閒傳朱子之語。而不見於語類者。蓋由靖德之删削。鄭任鑰不知此意。乃以四書大全所引。不見今本語類者。指爲或問小註之證。其亦不考之甚矣。<br/>
</p></div></body>
</html>
