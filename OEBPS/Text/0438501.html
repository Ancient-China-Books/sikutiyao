<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十九 詩文評類二 歷代詩話 八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->歷代詩話 八十卷
</h2>
<!--ed:-->浙江巡撫採進本
<p>
<!--no:-->國朝吳景旭撰。景旭字旦生。歸安人。是書前後無序跋。而中有塗乙之處。蓋猶初定之稾。分爲十集。以十干爲目。甲集六卷。皆論三百篇。乙集六卷。皆論楚詞。丙集九卷。皆論賦。丁集六卷。皆論古樂府。戊集六卷。皆論漢魏六朝詩。己集十二卷。前九卷論杜詩。後三卷爲杜陵譜系。庚集九卷。皆論唐詩。辛集七卷。皆論宋詩。壬集十卷。前三卷論金詩。後七卷論元詩。癸集九卷。皆論明詩。其體例仿陳耀文學林就正。毎條各立標題。先引舊說於前。後雜採諸書以相考證。或辨其是非。或參其異同。或引伸其未竟。或補綴其所遺。皆下一格書之。有舊說所無而景旭自立論者。則惟列本詩於前。而以己意發揮之。雖皆採自詩話說部。不盡根柢於原書。又嗜博貪多。往往借題曼衍。失於芟薙。然取材繁富。能以衆說互相鉤貫。以參考其得失。於雜家之言。亦可謂淹貫者矣。較以古人。固不失苕溪漁隱叢話之亞也。<br/>
</p></div></body>
</html>