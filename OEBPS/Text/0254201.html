<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 密齋筆記 五卷 續記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->密齋筆記 五卷
<!--ti:-->續記 一卷
</h2>
<!--ed:-->永樂大典本
<p>
<!--no:-->宋謝采伯撰。采伯字元若。台州臨海人。宰相深甫之子。理宗后謝氏之伯叔行也。中嘉泰二年傅行簡榜進士。歷知廣德軍湖州監六部門大理寺丞大理寺正。宋史無傳。其事蹟不甚可考。官爵名字。僅見於陳耆卿赤城志中。是編乃其易班東歸時所撰。錄以示其子者。雜論經史文義。凡五萬餘言。自序以爲無牴牾於聖人。其閒援據史傳。頗足以考鏡得失。雜錄前賢懿言媺行。亦多寓懲勸。雖持論閒有未醇。其援引證據。亦未能如容齋隨筆夢溪筆談之博洽。而語有本源。瑜多瑕少。要亦說部之善本也。史稱謝后父渠伯早卒。兄奕宗封郡王。姪並節度使。端平初頗干國政。采伯以世家貴介。敭歷中外。洊更麾節。政當謝后用事之時。獨能解組逍遙。至使史官佚其姓氏。則蕭然於榮利之外。一無所預可知。王宗旦原序謂士大夫晚節嗜好。鮮有不迷其初者。密齋獨以書籍詒謀後人。使知其老不忘學。則采伯潛心著述。殆以一生之精力爲之。宜其言多中理矣。原本久佚。僅散見永樂大典中。謹採錄編綴。分爲筆記五卷。續記一卷。仍所題之舊目焉。<br/>
</p></div></body>
</html>