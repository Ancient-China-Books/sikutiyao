<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 玉堂嘉話 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->玉堂嘉話 八卷
</h2>
<!--ed:-->江蘇巡撫採進本
<p>
<!--no:-->元王惲撰。惲有承華事略。已著錄。是編成於至元戊子。紀其中統二年初爲翰林修撰知制誥兼國史館編修官。及調官晉府。秩滿。至元十四年。復入爲翰林待制時一切掌故。及詞館中考核討論諸事。始於辛酉。終於甲午。凡三十四年之事。所記當時制誥特詳。足以見一朝之制。如船落致祭文。太常新樂祭文之類。皆他書所未見。他如記唐張九齡李林甫告身之式。記平宋所得法書古畫名目。宋聘后六禮。金科舉之法。以及論宣諭制誥之別。據柳公權跋。知唐時已有廣韻。辨米芾之稱南宮。以贈官太常。記秦檜家廟之制。摘顏眞卿書出師表之僞。謂金史天文志。出於太史張中順。與夫張德輝述塞北之程。劉郁述西域之事。皆足以資考證。而宋遼金三史之議。尤侃侃中埋。其中如論日月五星。則不知推步之法。謂古婦人無諡。則不知聲子文姜之例。論六帖則勦襲演繁露。論舜事則誤信錢時。論野合則附會博物志。皆爲疵累。唐六典女伯女叔一條。二卷五卷再見。亦失檢校。然大致該洽。不以瑕掩全書。已收入秋澗集中。此乃其別行之本也。<br/>
</p></div></body>
</html>