<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋義解 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋義解 十二卷
</h2>
<!--ed:-->湖北巡撫採進本
<p>
<!--no:-->國朝劉夢鵬撰。夢鵬字雲翼。蘄水人。乾隆辛未進士。官饒陽縣知縣。是書卷首列孟子朱子之論春秋者。爲述孟述朱。次爲王朝世次考。列國世次考。魯世次考。以下十二公爲十二卷。大旨尊公穀而斥左氏。其自序謂公穀比事屬辭。義不詭於儒者。而斤斤於日月名氏爵號以求例。曾謂春秋之旨。盡如是乎。若左氏紀事多而誤。說經疏而謬。如莒密州之事。經不云世子展輿也。而左以爲展輿。莒庶其之事。經不云世子僕也。而左以爲僕。蔡侯申之事。經賤者書盜也。而左以爲公孫翩。晉州蒲之事。經不云欒書中行偃也。而左以爲欒書中行偃。晉夷皋之事。經以爲趙盾也。而左以爲穿。鄭伯夷之事。經以爲歸生也。而左以爲宋。吳僚之事。經不云公子光也。而左以爲公子光。鄭髠頑。經以爲卒也。而左以爲公子騑之謀。楚子麇。經以爲卒也。而左以爲公子圍之逆。齊陽生。經以爲卒也。而左以爲陳乞以說於吳。其他大夫奔殿。經或止一二人。而左增入數人。會盟侵伐。經各有其事。而左或牽移他事。滕薛𣏌宋蔡邾各二國。經載分明。而左誤合爲一。緣陵城𣏌。實繫兩地。而左以爲俱繫淳于。入祊假田。各有情事。而左以爲魯鄭相易。子帛君氏。譌誤字也。而左以爲名稱。甲戌己丑。兩存日也。而左以爲再赴。葬桓王諱也。而左以爲改葬。子般卒也。而左以爲殺。子牙卒也。而左以爲酖。諸如世次增添。事迹舛誤。難以殫述。其持論甚辨。幾於季本郝敬毛奇齡。然經垂書法。傳述事實。必以經所不書。卽爲增設。則河陽之狩。周天子眞巡狩矣。其論似通而實謬。至於深文過當。憑臆率斷。如以隱爲竊國。欺桓幼而攘之。垂涎十有餘年。以子同生爲哀姜張本。自子生至婦入。見其過期不取。昏姻不時。以季友志在奉僖。援齊得復。故賊閔公者乃季友。非慶父。以齊崔杼之事。亦因景公附杼。故杼爲立景而生逆謀。以昭公三十二年吳伐越。乃南越芉姓。非於越之越。亦可謂果於自信者矣。<br/>
</p></div></body>
</html>