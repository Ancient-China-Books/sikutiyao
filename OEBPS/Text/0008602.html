<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 田閒易學 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->田閒易學 十二卷
</h2>
<!--ed:-->副都御史黃登賢家藏本
<p>
<!--no:-->國朝錢澄之撰。澄之原名秉鐙。字飲光。自號田閒老人。桐城人。家世學易。又嘗問易於黃道周。初撰一書曰易見。因避兵閩地失其本。又追憶其意。撰一編。曰易火傳。既而亂定歸里。復得易見舊稾。乃合併二編。刪其重複。益以諸家之說。勒爲此書。其學初從京房邵康節入。故言數頗詳。蓋黃道周之餘緒也。後乃兼求義理。參取王弼注。孔穎達疏。程子傳。朱子本義。而大旨以朱子爲宗。其說不廢圖。而以陳摶先天圖及河洛二圖。皆因易而生。非易果因此而作。圖中奇偶之數。乃揲蓍之法。非畫卦之本。持論平允。與元錢義方之論合。而義尤明暢。故卷首圖象雖繁。而不渉支離附會之弊。獨其周易雜考一條。既深慨今本非朱子之舊。而徒以彖傳象傳篇首之注推其說。竟不能更其次第。以復古本。蓋劉㝐舊刻。國初尚未得見。故知其誤而不能改。仍用注疏本也。<br/>
</p></div></body>
</html>