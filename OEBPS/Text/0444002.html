<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 介菴詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->介菴詞 一卷
</h2>
<!--ed:-->安徽巡撫採進本
<p>
<!--no:-->宋趙彥端撰。彥端字德莊。號介菴。魏王廷美七世孫。乾道淳煕閒。以直寶文閣知建寧府終左司郎官。宋史藝文志。載彥端有介菴集十卷。外集三卷。又有介菴詞四卷。書錄解題。則僅稱介菴詞一卷。此本爲毛晉所刻。亦止一卷。然據其卷後跋語。似又舊刻散佚。僅存此一卷者。未之詳也。張端義貴耳集。載彥端嘗賦西湖謁金門詞。有波底斜陽紅溼之句。爲高宗所喜。有我家裏人也會作此等語之稱。其他篇亦多婉約纖穠。不愧作者。集末鷓鴣天十闋。乃爲京口角妓蕭秀。蕭瑩。歐懿。劉雅。歐倩。文秀。王婉。楊蘭。吳玉九人而作。詞格凡猥。皆無可取。且連名入之集中。殆於北里之志。殊乖雅音。蓋唐宋以來。士大夫不禁狹斜之游。彥端是作。蓋亦移於習俗。存而不論可矣。<br/>
</p></div></body>
</html>