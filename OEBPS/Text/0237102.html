<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->續畫品錄 一卷
</h2><p>
<!--no:-->舊本題唐李嗣眞撰。案舊唐書。李嗣眞。滑州匡城人。永昌中。拜御史中丞知大夫事。爲來俊臣所陷。配流嶺南。萬歲通天中徵還。行至桂陽卒。此本前題結銜爲御史大夫。而張彥遠歷代名畫記。亦稱爲李大夫。與舊唐書合。彥遠又稱嗣眞爲尹琳弟子。善畫佛道鬼神。琳。高宗時人。時代亦符。當卽其人也。是書名載唐藝文志。朱景元唐朝名畫錄序稱嗣眞空錄人名。而不記其善惡。無品格高下。與此本體例合。然名畫記引李嗣眞云。曹不興以一蠅輒擅重價。列於上品。恐爲未當。況拂蠅之事。一說是楊修謝赫。黜衞進曹。是涉貴耳之論云云。凡數條。又李綽尚書故實。亦引嗣眞云顧畫屈居第一。然虎頭又伏衞協畫北風圖。是嗣眞之書。又本有論斷。同出唐人。而所言互異。晁公武郡齋讀書志載嗣眞名畫記一卷。又畫人名一卷。豈彥遠所引爲名畫記之文。而此爲畫人名耶。然嗣眞唐人。而稱梁元帝爲湘東殿下。仍同姚最之文。其序又云。今之所載。竝謝赫之所遺。轉不及最一字。恐嗣眞原本已佚。明人剽姚最之書。稍爲附益。僞託於嗣眞耳。法書要錄。載嗣眞後書品一卷。所載八十一人。分爲十等。各有叙錄。又有評有贊。條理秩然。計其畫品體例。亦必一律。不應草草如此。是尤作僞之明證矣。
</p><br/></div></body></html>