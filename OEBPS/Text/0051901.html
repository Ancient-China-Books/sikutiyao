<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 箴膏肓 一卷 起廢疾 一卷 發墨守 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->箴膏肓 一卷
<!--ti:-->起廢疾 一卷
<!--ti:-->發墨守 一卷
</h2>
<!--ed:-->山西巡撫採進本
<p>
<!--no:-->漢鄭元撰。後漢書元本傳。稱任城何休好公羊學。遂著公羊墨守。左氏膏肓。穀梁廢疾。元乃發墨守。鍼膏盲。起廢疾。休見而歎曰。康成入吾室。操吾矛以伐我乎。其卷目之見隋書經籍志者。有左氏膏肓十卷。穀梁廢疾三卷。公羊墨守十四卷。昔注何休撰。而又別出穀梁廢疾三卷。注云。鄭元釋。張靖箋。似鄭氏所釋。與休原本。隋以前本自別行。至舊唐書經籍志。所載膏肓廢疾二書。卷數竝同。特墨守作二卷爲稍異。其下竝注鄭元箴。鄭元發。鄭元釋云云。則已與休書合而爲一。迨於宋世。漸以散伕。惟崇文總目。有左氏膏肓九卷。而陳振孫所見本。復闕宣定哀三公。振孫謂其錯誤不可讀。疑爲後人所錄。已非隋唐志之舊。其後漢學益微。卽振孫所云不全之左氏膏肓。亦遂不可復見矣。此本凡箴膏肓二十餘條。起廢疾四十餘條。發墨守四條。蓋從諸書所引。掇拾成編。不知出自誰氏。或題爲宋王應麟輯。亦別無顯據。殆因應麟嘗輯鄭氏周易注。齊魯韓三家詩考。而以類推之歟。然玉海之末。不附此書。不應具孫不見。而後來反有傳本也。今以諸書校勘。惟詩大明篇疏所引宋襄公戰泓一條。尚未收入。其餘竝已蒐采無遺。雖不出自應麟手。要亦究心古義者之所爲矣。謹爲掇拾補綴。著之於錄。雖視原書不及什之一二。而排比薈萃。略存梗概。爲鄭氏之學者。或亦有所考焉。<br/>
</p></body>
</html>