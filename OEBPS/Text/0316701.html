<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 文泉子集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->文泉子集 一卷
</h2>
<!--ed:-->兵部侍郎紀昀家藏本
<p>
<!--no:-->唐劉蛻撰。蛻字復愚。長沙人。大中四年進士及第。咸通中官至左拾遺。外謫華陰令。案王定保唐摭言。載劉纂者。商州劉蛻之子。亦善爲文。則蛻當爲商州人。又孫光憲北夢瑣言。載劉蛻桐廬人。官至中書舍人。有從其父命死不祭祀一事。所敍爵里復不同。或疑爲別一劉蛻。未之詳也。是集前有自序曰。自褐衣以後。辛卯以來。辛丑以前。收其微詞屬意古今上下之閒者。爲內外篇。復收其怨抑頌記嬰於仁義者。雜以諸篇焉。物不可以終雜。故離爲十卷。離則名之不絕。故授之以爲文泉。蓋覃以九流之旨曰文。配以不竭之義曰泉。崖谷結珠璣。昧則將救之。雨雷亢粢盛。乾則將救之。豈託之空言哉。觀其命之義。自負者良厚。其文冢銘最爲世所傳。他文皆原本揚雄。亦多奇奧。險於孫樵。而易於樊宗師。大旨與元結相出入。欲挽末俗反之古。而所謂古者。乃多歸宗於老氏。不盡協聖賢之軌。又詞多恚憤。亦非仁義藹如之旨。然唐之末造。相率爲纂組俳儷之文。而蛻獨毅然以復古自任。亦可謂特立者矣。高彥休唐闕史。載蛻能辨齊桓公盎之僞。其學蓋有根柢。舊唐書令狐楚傳。載咸通二年。左拾遺劉蛻。極論令狐綯子滈恃權納貨之罪。坐貶華陰令。則蛻在當時。本風裁矯矯。宜其文之拔俗也。集十卷。今已不傳。此本爲崇禎庚辰閩人韓錫所編。僅得一卷。蓋從文苑英華諸書採出。非其舊帙。存備唐文之一家。姑見崖略云爾。<br/>
</p></div></body>
</html>