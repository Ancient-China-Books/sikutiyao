<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩童子問 十卷
</h2><p>
<!--no:-->宋輔廣撰。廣字漢卿。號潛齋。其父本可朔人。南渡居秀州之崇德縣。初從呂祖謙遊。後復從朱子講學。卽世所稱慶源輔氏也。是編大旨。主於羽翼詩集傳。以述平日聞於朱子之說。故曰童子問。卷首載大序小序。採錄尚書周禮論語說詩之言。各爲註釋。又備錄諸儒辨說。以明讀詩之法。書中不載經文。惟錄其篇目分章訓詁。末一卷則惟論叶韻。朱彝尊經義考。載是書二十卷。有胡一中序。言閲建陽書市。購得而鋟諸梓。且載文公傳於上。童子問於下。此本僅十卷。不載朱子集傳。亦無一中序。蓋一中與集傳合編。故卷帙加倍。此則汲古閣所刊廣原本。故卷數減半。非有所闕佚也。其說多掊擊詩序。頗爲過當。張端義貴耳集。載陳善送廣往考亭詩曰。見說平生輔漢卿。武彝山下喫殘羹。以頗病其暖暖姝姝。奉一先生。然各尊其所聞。各行其所知。謹守師傅。分門別戸。南宋以後。亦不僅廣一人。不足深異。陳啓源毛詩稽古編。糾其註周頌潛篇。不知季春薦鮪。爲月令之文。誤以爲序說而辨之。則誠爲疎舛。蓋義理之學。與考證之學。分途久矣。廣作是書。意自有在。固不以引經據古爲長也。
</p><br/></div></body></html>