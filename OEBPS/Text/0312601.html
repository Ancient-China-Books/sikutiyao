<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部二
<!--sf:-->別集類二
</font><h2>
<!--ti:-->杜詩詳註 二十五卷
<!--ti:-->附編 二卷
</h2><p>
<!--no:-->國朝仇兆鼇撰。兆鼇字滄柱。鄞縣人。康熙乙丑進士。官至吏部侍郞。是書乃康熙三十二年。兆鼇爲編修時所奏進。凡詩註二十三卷。雜文註二卷。後以逸杜咏杜補杜論杜爲附編上下二卷。其總目自二十八卷以下。尚有倣杜集杜諸卷。皆有錄無書。疑欲續爲而未成也。每詩各分段落。先詮釋文義於前。而徵引典故列於詩末。其中摭拾類書。小有舛誤者。如註忘機對芳草句。引高士傳葉幹忘機。今高士傳無此文。卽太平御覽所載嵇康高士傳。幾盈二卷。亦無此文。又註宵旰憂虞軫句。不知二字本徐陵文。乃引左傳註旰食。引儀禮註宵衣。考之鄭註。宵乃同綃。非宵旦之宵也。至吟杜卷中載徐增一詩。本出其說唐詩中所謂佛讓王維作才憐李白狂者。蓋以維詩雜禪趣。白詩多逸氣。以互形甫之謹嚴。兆鼇乃改上句爲賦似相如逸。乖其本旨。如此之類。往往有之。皆不可據爲典要。然援據繁富。而無千家諸註僞撰故實之陋習。核其大局。可資考證者爲多。亦未可竟廢也。
</p><br/></div></body></html>