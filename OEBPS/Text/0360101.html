<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 榮進集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->榮進集 四卷
</h2>
<!--ed:-->江西巡撫採進本
<p>
<!--no:-->明吳伯宗撰。伯宗名佑。以字行。金谿人。洪武辛未進士第一。官至武英殿大學士。後降檢討以終。事蹟具明史本傳。伯宗守正不阿。雖忤旨貶謫不少悔。胡惟庸擅權之日。勢焰張甚。獨毅然上疏劾之。風節棱棱。殊不可及。所著有南宮集。使交集。成均集。共二十卷。又玉堂集四卷。今皆未見。此本中有奉使安南國學釋奠玉堂燕坐諸詩。疑原集散佚。後人綴拾殘賸。合爲此編也。一卷冠以廖道南殿閣詞林記小傳一篇。次爲鄉試會試御試卷。二捲三卷皆詩。而附以賦及詩補遺。四卷爲雜文。目錄首列序文。而卷首無之。蓋傳寫佚脫。詩文皆雍容典雅。有開國之規模。明一代臺閣之體。胚胎於此。其鄉試會試諸篇。可以考見當時取士之制。與文字之式。惟陸深金臺紀聞。稱洪武前三科。猶沿元制用經疑。至二十一年戊辰。始定今三場之制。而集中所載試卷。乃經義而非經疑。殊不可解。又第三卷有上問安南事五言詩。與諸選本所載日本使臣嗐哩嘛哈答明太祖詔問日本風俗詩。僅字句小異。未詳孰是。然其詩皆誇大日本之詞。不應出自伯宗之手。或伯宗後人。因其曾使安南。誤剽入之歟。今姑仍舊本錄之。而記其所疑。以備參考焉。<br/>
</p></div></body>
</html>