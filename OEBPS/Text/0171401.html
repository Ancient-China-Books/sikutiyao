<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->史部三十八
<!--sf:-->政書類二
</font><h2>
<!--ti:-->諡法 四卷
</h2><p>
<!--no:-->宋蘇洵撰。洵字明允。眉山人。官秘書省校書郞。以霸州文安縣主簿。修太常因革禮。書成而卒。事蹟具宋史本傳。自周公諡法以後。歷代言諡者。有劉熙來奧沈約賀琛王彥威蘇冕扈蒙之書。然皆雜糅附益。不爲典要。至洵奉詔編定六家諡法。乃取春秋廣諡。及諸家之本。删訂考證。以成是書。凡所取一百六十八諡。三百十一條。新改者二十三條。新補者十七條。別有七去八類。於舊文所有者。刊削甚多。其閒如堯舜禹湯桀紂。乃古帝王之名。並非諡號。而沿襲前譌。概行載入。亦不免疎失。然較之諸家。義例要爲嚴整。後鄭樵通志諡略。大都因此書而增補之。且稱其斷然有所去取。善惡有一定之論。實前人所不及。蓋其斟酌損益。審定字義。皆確有根據。故爲禮家所宗。雖其中閒收僻字。今或不能盡見諸施行。而歷代相傳之舊典。猶可以備參考焉。曾鞏作泃墓志。載此書作三卷。而此本實四卷。殆後人所分析歟。
</p><br/></div></body></html>