<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十四 藝術類存目 華光梅譜 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->華光梅譜 一卷
</h2>
<!--ed:-->浙江鮑士恭家藏本
<p>
<!--no:-->舊本題宋僧仲仁撰。考鄧椿畫繼曰。仲仁會稽人。住衡州華光山。陶宗儀畫史會要曰。華光長老。酷好梅花。方丈值梅數本。每花放時。移牀其下。吟咏終日。偶月夜見窗閒疎影橫斜。蕭然可愛。遂以筆規其狀。因此好寫。得其三昧。黃庭堅詩曰。雅聞華光能墨梅。更乞一枝洗煩惱。此華光畫梅所以傳也。然庭堅又嘗題其平沙遠水。則不止能畫梅矣。此書蓋後人因仲仁之名。依託爲之。其口訣一則。詞旨凡鄙。其取家一則。附會於太極陰陽奇偶。㲤涉講學家門徑。尤乖畫家蕭散之趣。末有補之總論一則。華光指迷一則。補之卽楊無咎字。南宋高宗時。始以畫梅著。曾敏行獨醒雜誌載。紹興初。有華光寺僧來居精江慧力寺。士人楊補之譚逢原與之往來。乃得仲仁之傳。仲仁在元祐閒。不應先引其說。至華光著書。乃又自引華光之書。其謬尤不待辨矣。<br/>
</p></div></body>
</html>