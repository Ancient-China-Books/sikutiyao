<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府刊本

<div id="text"><font size="-1">
<!--fi:-->史部二
<!--sf:-->正史類二
</font><h2>
<!--ti:-->北史 一百卷
</h2><p>
<!--no:-->唐李延壽撰。延壽表進其書。稱本紀十二卷。列傳八十八卷。爲北史。與今本卷數符合。文獻通考作八十卷者。誤也。延壽旣與修隋書十志。又世居北土。見聞較近。參覈同異。於北史用力獨深。故敍事詳密。首尾典贍。如載元韶之姦利。彭樂之勇敢。郭琬沓龍超諸人之節義。皆具見特筆。出酈道元於酷吏。附陸法和於藝術。離合編次。亦深有別裁。視南史之多仍舊本者。迥如兩手。惟其以姓爲類。分卷無法。南史以王謝分支。北史亦以崔盧繫派。故家世族。一例連書。覽其姓名。則同爲父子。稽其朝代。則各有君臣。參錯混淆。殆難辨別。甚至長孫儉附長孫嵩傳。薛道衡附薛辨傳。遙遙華冑。下逮雲仍。隔越抑又甚矣。考延壽之敍次列傳。先以魏宗室諸王。次以魏臣。又次以齊宗室及齊臣。下逮周隋。莫不皆然。凡以勒一朝始末。限斷分明。乃獨於一二高門。自亂其例。深所未安。至於楊素父子。有關隋室興亡。以其系出宏農。遂附見魏臣楊敷傳後。又魏收及魏長賢諸人。本非父子兄弟。以其同爲魏姓。遂合爲一卷。尤爲舛迕。觀延壽敍例。凡累代相承者。皆謂之家傳。豈知家傳之體。不當施於國史哉。且南北史。雖曰二書。實通爲一家之著述。故延壽於裴蘊傳云。祖之平父忌。南史有傳。王頒傳云。父僧辨南史有傳。卽互相貫通之旨也。乃南史旣有晉熙王昶傳矣。北史復有劉昶傅。南史旣有鄱陽王寶寅傳矣。北史復有蕭寶夤傳。南史旣有豫章王綜樂良王大圜傳矣。北史復有蕭贊（蕭綜入魏改名贊）。蕭大圜傳。朱修之薛安都諸人。南史則取諸宋書。北史則取諸魏書。不爲删併。殆專意北史。無暇追删南史。以致有此誤乎。然自宋以後。魏書北齊書周書。皆殘闕不全。惟此書僅麥鐵杖傳有闕文。荀濟傳脫去數行。其餘皆卷帙整齊。始末完具。徵北朝之故實者。終以是書爲依據。故雖八書具列。而二史仍竝行焉。
</p><br/></div></body></html>