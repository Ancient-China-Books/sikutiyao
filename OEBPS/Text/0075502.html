<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 </title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
</font><h2>
</h2>
<p>
<!--na:-->右四書類。六十二部。七百二十九卷。皆文淵閣著錄。<br/>
<!--na:-->案四書定淤朱子章句集註。積平生之力爲之。至垂沒之日。猶改定大學誠意章註。凡以明聖學也。至元延祐中。用以取士。而闡明理道之書。遂漸爲弋取功名之路。然其時經義經疑並用。故學者猶有研究古義之功。今所傳袁俊翁四書疑節。王充耘四書經疑貫通。詹道傳四書纂箋之類。猶可見其梗概。至明永樂中。大全出而捷徑開。八比盛而俗學熾。科舉之文。名爲發揮經義。實則發揮註意。不問經義何如也。且所謂註意者。又不甚究其理。而惟揣測其虛字語氣。以備臨文之摹擬。併不問註意何如也。蓋自高頭講章一行。非惟孔曾思孟之本旨亡。併朱子之四書亦亡矣。今所採錄。惟取先儒發明經義之言。其爲揣摩舉業而作者。則概從删汰。惟胡廣大全。旣爲前代之功令。又爲經義明晦。學術升降之大關。亦特存之。以著明二百餘年士習文風之所以弊。蓋示戒。非示法也。<br/>
</p></body>
</html>