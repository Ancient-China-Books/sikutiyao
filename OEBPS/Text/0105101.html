<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 皇淸開國方略 三十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->皇淸開國方略 三十二卷
</h2>
<p>
<!--no:-->乾隆三十八年奉敕撰。洪惟我國家世德緜延。篤承眷顧。白山天作。朱果靈彰。十有五王。聿開周祚。肇基所自。遐哉源遠而流長矣。迨我太祖高皇帝。以軒轅之敦敏。當楡罔之衰微。丕建鴻圖。受天明命。帝出乎震。萬物知春。所以提挈天樞。經綸草昧。亨屯而濟險。保大而定功者。謨烈昭垂。實書契以來所未有。洎我太宗文皇帝。纘承前緒。益擴昄章。日月高衢。煥乎繼照。成湯秉銊。十一征罔弗奏功。周武臨河。八百國莫不來會。聲靈遐播。制作更新。文德武功。繩先啓後。麟麟炳炳。亦史册之所未聞。然事閱五朝。時逾十紀。舊臣之所誦說。故老之所歌吟。口耳相傳。或不能盡著於竹帛。而實錄寶訓。尊藏金匱。自史官載筆以外。非外廷所得而窺。是以特詔館臣。恭錄締造規模。勒成帝典。冠以發祥世紀一篇。猶商頌之陳元鳥。周雅之詠公劉。雖時代緜邈。年月不可盡詳。而事旣有徵。理宜傳信。所以明啓佑之自來也。其餘竝編年紀月。列目提綱。自太祖高皇帝癸未年夏五月起兵討尼堪外關克圖倫城始。至天命十一年秋七月。訓戒羣臣。編爲八卷。自太宗文皇帝御極始。至順治元年世祖章皇帝入闕定鼎以前。編爲二十四卷。蓋神功聖德。史不勝書。惟恭述勳業之最顯著。政事之最重大。謨猷之最宏遠者。已累牘連篇。積爲三十二卷矣。唐虞之治。具於典謨。文武之政。布在方策。臣等繕校之餘。循環跪讀。創業之艱難。貽謀之遠大。尚可一一仰窺也。豈非萬世所宜聰聽者哉。<br/>
</p></div></body>
</html>