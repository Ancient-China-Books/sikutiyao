<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 周秦刻石釋音 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->周秦刻石釋音 一卷
</h2>
<!--ed:-->編修汪如藻家藏本
<p>
<!--no:-->元吾邱衍撰。衍字子行。錢塘人。初。宋淳熙閒有楊文昺者。著周秦刻石釋音一書。載石鼓文詛楚文泰山嶧山碑。至是衍以所取琅邪碑。不類秦碑。不應收入。因重加删定。以成是書。前有至大元年衍自序。謂石鼓以所藏甲秀堂圖譜爲之。而削去鄭樵音訓。又正詛楚文二字。合泰山嶧山石刻字。共爲一卷。而仍其書名。又列諸家音注書評於後。其敍石鼓次第。與薛尚功楊愼本合。而與今本異。其曰文幾行。行幾字。重文闕文幾字者。卽朱彝尊據以編石鼓考者也。然其所謂闕文幾字者。仍第執一時所見之本而言。卽潘迪音訓與衍是書。同作於元時。其音釋亦不盡同。蓋金石之文。摹搨有明晦。裝潢有移掇。言人人殊。不足異也。至所正詛楚文二字。絆之爲縫。其說於古無所據。以文義字體按之。皆未可信。遝之爲遂。則遝遂二字。詛楚文石本版本。皆無其文。不知衍所據何本。然衍距今四百年。其所見之本。或有異同。未可執今本相詰難。錄備一說。要亦足廣異聞耳。<br/>
</p></div></body>
</html>