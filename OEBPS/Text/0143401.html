<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 江南餘載 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->江南餘載 二卷
</h2>
<!--ed:-->永樂大典本
<p>
<!--no:-->不著撰人名氏。宋史藝文志載之霸史類中。亦不云誰作。馬端臨文獻通考。戚光南唐書音釋。竝作江南館載。字之譌也。陳氏書錄解題載是書原序。略曰。徐鉉始奉詔爲江南錄。其後王擧路振陳彭年楊億皆有書。大概六家皆不足以史稱。而龍袞爲尤甚。熙寧八年。得鄭君所述於楚州。其事迹有六家所遺或小異者。删落是正。取百九十五段。以類相從云云。振孫謂鄭君者。莫知何人。考鄭文寶有南唐近事二卷。作於太平興國二年丁丑。又江表志三卷。作於大中祥符三年庚戌。不在此序所列六家之內。則所稱得於楚州者。當卽文寶之書。檢此書所錄雜事。亦與文寶江表志所載。互相出入。然則所謂删落是正者。實據江表志爲稾本矣。今世所行江表志。名爲三卷。實止二十四頁。蓋殘闕掇拾。已非完書。此書所謂一百九十五段者。今雖不可全見。而永樂大典內所引尚夥。多有江表志所不載者。則江表志雖存而實佚。此書雖佚。尚有大半之存也。宋志載此書二卷。書錄解題及諸家書目竝同。今採輯其文。仍爲二卷。以補江表志之闕焉。<br/>
</p></body>
</html>