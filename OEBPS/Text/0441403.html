<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 詩辨坻 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->詩辨坻 四卷
</h2>
<!--ed:-->浙江汪汝瑮家藏本
<p>
<!--no:-->國朝毛先舒撰。先舒有聲韻叢說。已著錄。是編評歷代之詩。首爲總論。次爲經。次爲逸。次爲漢至唐。次爲雜論。次爲學詩經錄。次爲竟陵詩解駁議。而終以詞曲。其曰坻者。揚雄稱所作方言如鼠坻之與牛場。用則實五稼飽邦民。不用遂爲糞壤。坻之於道。先舒取是義也。然先舒詩源出太倉歷下。故宋元皆置不論。而尤好爲高論。如謂常建深入強千里句。爲不知句法。謂杜甫詠懷古蹟第五首。通章草草。伯仲二語。殊傷淵雅。謂元結欸乃曲。傖父之状。使人欲嘔。謂李白淸平調。雲想衣裳花想容。句落塡詞纖境。若非會向。居然滑調。一枝穠豔君王帶笑。了無高趣。又謂胡應麟性騖多。故於宋元詩倶評。然眼中能容如許塵物。卽胸次可知。而上下千古。所鑄金呼佛者。則惟一李攀龍焉。<br/>
</p></div></body>
</html>