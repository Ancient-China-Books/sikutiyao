<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十 地理類存目三 湖南通志 一百七十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十
<!--sf:-->地理類存目三
</font><h2>
<!--ti:-->湖南通志 一百七十四卷
</h2>
<!--ed:-->通行本
<p>
<!--no:-->國朝大學士陳宏謀等監修。湖南省治。旣唐之武安軍。原與荊鄂兼立節鎭。宋代亦分荊湖南北兩路。至明代始併隸湖廣布政使。而幅𢄙廣闊。形勢各殊。本朝康熙三年。始析置湖南布政司。以控制嶺嶠。其後修通志者。仍合湖南北爲一編。又書局開於武昌。未免詳近而略遠。故湖南事蹟。未能賅備。乾隆二十一年。宏謀巡撫湖南。因與藩臬諸臣。創修此志。以補其闕。共分三十七門。其中如山川一門。全志每縣祇載數條。此則分列方隅。職官一門。全志文職至知府武職至游擊而止。此則同知通判守備。具錄無遺。選擧一門。全志詳文而略武。此則兩途竝登。故所載雖止九府四州。而卷帙則較全志贏幾十之四五云。<br/>
</p></div></body>
</html>