<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 學餘堂文集 二十八卷 詩集 五十卷 外集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->學餘堂文集 二十八卷
<!--ti:-->詩集 五十卷
<!--ti:-->外集 二卷
</h2>
<!--ed:-->江蘇周厚堉家藏本
<p>
<!--no:-->國朝施閏章撰。閏章有矩齋雜記。已著錄。王士禎選感舊山木二集。所錄閏章詩最多。又取其五言近體八十二聯爲摘句圖。見所撰池北偶談中。閏章嘗語士禎門人洪昇曰。爾師詩如華嚴樓閣。彈指卽見。吾詩如作室者。瓴甓木石。一一就平地築起。士禎亦記於居易錄。平心而論。士禎詩自然高妙。固非閏章所及。而末學沿其餘波。多成虛響。以講學譬之。王所造如陸。施所造如朱。陸天分獨高。自能超悟。非拘守繩墨者所及。朱則篤實操修。由積學而漸進。然陸學惟陸能爲之。楊簡以下。一傳而爲禪矣。朱學數傳以後。尚有典型。則虛悟實修之別也。閏章所論。或亦微有所諷。寓規於頌歟。其蠖齋詩話有曰。山谷言近世少年。不肯深治經史。徒取給於詩。故致遠則泥。此最爲詩人鍼砭。詩如其人。不可不愼。浮華者浪子。叫號者粗人。窘瘠者淺。癡肥者俗。風雲月露。鋪張滿眼。識者見之。直一葉空紙耳。故曰君子以言有物。觀其持論。其宗旨可見矣。古文亦摹仿歐曾。不失矩度。然視其詩品則少亞。魏禧爲作集序。乃置其詩而盛許其文。非篤論也。外集二卷。一爲硯林拾遺。乃奉使廣東時。記所見端溪石品。一爲試院冰淵。則歷年典試序文及條約。今附存之。又有別集四卷。其二卷爲蠖齋詩話。二卷爲矩齋雜記。詩話別擇未精。瑕瑜參半。雜記頗涉神怪。尤爲小說家言。今析出別存其目。茲不具錄焉。<br/>
</p></div></body>
</html>