<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋鈔 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋鈔 十卷
</h2>
<!--ed:-->江西巡撫採進本
<p>
<!--no:-->國朝朱軾撰。軾有周易傳義合訂。已著錄。是編不全載經文。但有所論說者。標經文爲題。而註某年於其下。其敍雖稱惟恪守胡傳。閒有詞旨未暢。及意有所未安者。始妄陳管窺之見。然駁胡傳者不一而足。如春王正月。卽駁夏時之說。伯姬歸于紀。卽駁諸侯親迎之說。州吁弑其君完。卽駁不稱公子爲責君之說。桓公宣公書有年。卽駁變異之說。諸侯盟于幽。卽駁首叛盟之說。楚宜申來獻捷。卽駁當力拒楚使上告天王之說。齊人侵西鄙公追齊師。卽駁書人見示弱書師見伏衆之說。陽處父救江。卽駁責晉不合諸侯之說。齊人弑其君商人。卽駁歸罪國人之說。楚子圍鄭。卽駁嘉楚討賊之說。新宮災。卽駁神主未入哭爲非禮之說。寧喜弑其君剽。卽駁廢立之說。叔孫豹會虢。卽駁尚信之說。公如晉至河乃復。卽駁從權適變之說。暨齊平。卽駁暨爲不得已之說。季孫意知會厥憖。卽駁力不能加之說。盜殺衞侯之兄縶。卽駁歸獄宗魯之說。從祀先公。卽駁出于陽虎之說。如斯之類。不可殫數。所謂恪守胡傳。蓋遜詞耳。至於攻擊左傳。則頗傷臆斷。如以鄭叔段餬口四方爲詭詞。謂段果出奔。鄭莊豈置之不問。以戎伐凡伯于楚丘以歸。爲凡伯忍辱而自歸。非戎挾之以去。以楚執蔡世子有用之。爲猶後世執蓋行酒之類。斷無殺而用祭之理。以哀公八年宋執曹伯陽爲未嘗滅曹。揆之古書。皆無佐證。核以事理。亦未盡安。他如以成宋亂之說。從劉敞而駁杜預。然聖經之意。正以始於義而終於利。兩節相形。其事婉而章耳。如直書先公之助亂。暴揚國惡。春秋無此法也。許叔入許。責其不告於王。不知乘隙復國。機在呼吸。往返告王。不衣冠而救焚溺乎。召陵之役。不聲楚僭王之罪。自以王樵之說爲定。而必謂苟以去王號責楚。迫於大義。當無不從。似非當日之事勢。至首止之會。責王世子不能爲伯夷泰伯。抑又強天下以所難矣。其持論大旨。往往類此。雖駁胡傳。實仍在胡傳門徑之中。不及所作周易傳義合訂。遠矣。<br/>
</p></div></body>
</html>