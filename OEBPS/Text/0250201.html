<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 日知錄 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->日知錄 三十二卷
</h2>
<!--ed:-->內府藏本
<p>
<!--no:-->國朝顧炎武撰。炎武有左傳杜解補正。已著錄。是書則有自記。稱自少讀書有所得。輒記之。其有不合。時復改定。或古人先我而有者。則遂削之。積三十餘年。乃成一編。蓋其一生精力所注也。書中不分門目。而編次先後。則略以類從。大抵前七卷皆論經義。八卷至十二卷皆論政事。十三卷論世風。十四卷十五卷論理制。十六卷十七卷皆論科舉。十八卷至二十一卷皆論藝文。二十二卷至二十四卷雜論名義。二十五卷論古事眞妄。二十六卷論史法。二十七卷論注書。二十八卷論雜事。二十九卷論兵及外國事。三十卷論天象術數。三十一卷論地理。三十二卷爲雜考證。炎武學有本原。博贍而能通貫。每一事必詳其始末。參以證佐。而後筆之於書。故引據浩繁。而牴牾者少。非如楊愼焦竑諸人。偶然涉獵。得一義之異同。知其一而不知其二者。閻若璩作潛邱劄記。嘗補正此書五十餘條。若璩之壻沈儼。特著其事於序中。趙執信作若璩墓誌。亦特書其事。若璩博極羣書。睥睨一代。雖王士禎諸人。尚謂不足當抨擊。獨於詰難此書。沾沾自喜。則其引炎武爲重。可概見矣。所駁或當或否。亦互見短長。要不足爲炎武病也。惟炎武生於明末。喜談經世之務。激於時事。慨然以復古爲志。其說或迂而難行。或愎而過銳。觀所作音學五書後序。至謂聖人復起。必舉今日之音而還之淳古。是豈可行之事乎。潘耒作是書序。乃盛稱其經濟。而以考據精詳爲末務。殆非篤論矣。<br/>
</p></body>
</html>