<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->異苑 十卷
</h2><p>
<!--no:-->宋劉敬叔撰。敬叔宋書南史俱無傳。明胡震亨始採諸書補作之。稱敬叔彭城人。起家中兵參軍。元嘉三年爲給事黃門郞。太始中卒。又稱嘗爲劉毅郞中令。以事忤毅。爲所奏免官。今案書中稱毅鎮江州。褊躁愈劇。又載毅妻爲桓元所得。擅寵有身。多蓄憾詆毀之詞。則震亨之言。當爲可信。惟書中自稱義熙十三年。余爲長沙景王驃騎參軍。以宋書長沙景王道憐傳考之。時方以驃騎將軍領荊州刺史。與敬叔所記相合。而震亨傳中未之及。則偶疎也。其書皆言神怪之事。卷數與隋書經籍志所載相合。劉知幾史通。謂晉書載武庫火漢高祖斬蛇劍穿屋飛去。乃據此書載入。亦復相合。惟中閒太平御覽所引傳承亡餓一條。此本失載。又稱宋高祖爲宋武帝裕。直舉其國號名諱。亦不似當時臣子之詞。疑已不免有所佚脫竄亂。然核其大致。尚爲完整。與博物志述異記全出後人補綴者不同。且其詞旨簡澹。無小說家猥瑣之習。斷非六朝以後所能作。故唐人多所引用。如杜甫詩中陶侃胡奴事。據世說新語。但知爲侃子小名。勘驗是書。乃知別有一事。甫之援引爲精切。則有裨於考證。亦不少矣。
</p><br/></div></body></html>