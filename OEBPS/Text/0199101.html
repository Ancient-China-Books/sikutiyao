<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部六
<!--sf:-->儒家類存目二
</font><h2>
<!--ti:-->劉子節要 十四卷
</h2><p>
<!--no:-->明惲日初編。日初號遜菴。武進人。劉宗周之門人也。宗周生平著述。曰劉子全書。曰儀禮經傳。曰古學經。曰家語考次。曰古易鈔義。曰讀易圖說。曰論語學案。曰曾子章句。曰十三字。曰古小學集記。曰古小學通記。曰孔孟合璧。曰五子聯珠。曰聖學宗要。曰明儒道統錄。曰人譜。曰人譜雜記。曰中興金鑑錄。曰保民要訓。曰鄉學小相編。其子汋彙而訂之。凡百餘卷。以篇帙繁富。未易盡觀。因倣近思錄例。分類輯錄。一道體。二論學。三致知。四存養。五克治。六家道。七出處。八治體。九治法。十居官處事。十一教人之法。十二警戒改過。十三辨別異端。十四總論聖賢。每一類爲一卷。其排纂頗爲不苟。然亦有一時騁辨之詞。不及詳檢而收之者。如曰天命一日未絕則爲君臣。一日旣絕則爲獨夫。故武王以甲子日興。若先一日癸亥便是篡。後一日乙丑便是失時違天云云。此語非爲臣子者所宜言。且癸亥師在商郊矣。實非甲子興師。卽甲子滅紂。先一日之說。亦未免過於求快。如斯之類。其去取尚未當也。
</p><br/></div></body></html>