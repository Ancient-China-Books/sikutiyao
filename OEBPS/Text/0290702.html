<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 孫公談圃 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->孫公談圃 三卷
</h2>
<!--ed:-->內府藏本
<p>
<!--no:-->宋臨江劉延世錄所聞於孫升之語也。升字君孚。高郵人。元祐中官中書舍人。紹聖初謫汀州。延世父時知長汀。得從升游。因錄爲此書。升爲元祐黨籍。多述時事。觀其記王安石見王雱冥中受報事。則不滿於安石。記蘇軾以司馬光薦。將登政府。升言軾爲翰林學士。其任已極。不可以加。如用文章爲執政。則趙普王旦韓琦。未嘗以文稱。王安石在翰林爲稱職。及居相位。天下多事。若以軾爲輔佐。願以安石爲戒。又記軾試館職。策題論漢文帝宣帝及仁宗神宗。升率傳堯俞王嵓叟言以文帝有弊。則仁宗不爲無弊。以宣帝有失。則神宗不爲無失。則又不滿於軾。記爭弔司馬光事。亦不滿程子。殆於黨籍之中。又自行一意者歟。王楙野客叢書曰。臨汀刊孫公談圃三卷。近時高沙用臨汀本。復刊於郡齋。余得山陽吳氏建炎初錄本。校之多三段。其後二段。乃公之甥朱稕所記。併著於此。庶幾異時好事者。取而附之卷末云云。今考此本。亦無此三條。蓋楙雖有是說。而刊版迄未補入。謹據楙所錄增。入卷末。成完書焉。（案三段載野客叢書第五卷第十五條。）<br/>
</p></div></body>
</html>