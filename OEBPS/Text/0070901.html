<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 說書偶筆 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->說書偶筆 四卷
</h2>
<!--ed:-->山東巡撫採進本
<p>
<!--no:-->國朝丁愷曾撰。愷曾字萼亭。日照人。是書一卷二卷說大學論語中庸。三卷說孟子。附以四書補遺。及宗獻九獻歌括。四卷一爲大學孟子王制周禮造士之制。一爲虞書三苗辨。一爲天官九賦斂財賄解。一爲冬官考。一爲古建國分田原非死法。而附以說詩。前有李在坊序。稱愷曾之子東生。就其寫於書文者。蕞錄成帙。則愷曾偶然筆記。本無意於著書。故皆鄕塾課授之語。而說行夏之時句。至載時文二比。以爲程式。在坊序又稱明永樂閒。有專以詆朱註爲能者。上其所著書。成祖深加譴責。急命火其書。磔其人。考楊士奇三朝聖諭錄。載永樂二年饒州府士人朱季之獻所著。專斥濂洛關閩之說。上覽之怒甚。敕行人押季之還饒州。會布政司府縣官及鄕之士人。明論其罪。答以示罰。而搜檢其家所著書。會衆焚之。則但火其書耳。無磔人之事。在坊意在尊朱。故僞造此說。不足據也。<br/>
</p></body>
</html>