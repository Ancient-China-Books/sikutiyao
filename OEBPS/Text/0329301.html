<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 苕溪集 五十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->苕溪集 五十五卷
</h2>
<!--ed:-->浙江鮑士恭家藏本
<p>
<!--no:-->宋劉一止撰。一止字行簡。湖州歸安人。宣和三年進士。紹興初召試。除祕書省校書郞。歷給事中。以敷文閣直學士致仕。事蹟具宋史本傳。案陳振孫書錄解題。稱一止居瑣闥僅百餘日。忤秦檜罷去。閒居十餘年。後檜死復召。仍力辭不起。年八十二乃終。蓋亦守正不阿之士。其沒也。韓元吉爲作行狀。稱其文章推本經術。出入韓柳。不效世俗纖巧刻琢。雖演迤宏博。而關鍵嚴備。其爲詩寓意高遠。自成一家。呂本中陳與義讀之曰。語不自人閒來也。是其著作。亦盛爲當代所推矣。行狀及宋史本傳。皆稱非有齋類稾五十卷。書錄解題亦同。此本前有曝書亭印記。蓋朱彝尊家舊鈔。題曰苕溪集。不知何人所改。又詩文共五十三卷。末附行狀一卷。誥詞一卷。凡五十五卷。卷數亦非其舊。或後人掇拾遺篇。增附其後。因而更名歟。<br/>
</p></div></body>
</html>