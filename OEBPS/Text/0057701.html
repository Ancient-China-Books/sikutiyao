<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 左傳杜解補正 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->左傳杜解補正 三卷
</h2>
<!--ed:-->通行本
<p>
<!--no:-->國朝顧炎武撰。炎武一名絳。字寧人。崑山人。博極羣書。精於考證。國初稱學有根柢者。以炎武爲最。李光地嘗爲作小傳。今載榕村集中。是書以杜預左傳集解。時有闕失。賈逵服虔之注。樂遜之春秋序義。今又不傳。於是博稽載籍。作爲此書。至邵寶左觿等書。苟有合者。亦皆采輯。若室如懸磐。取諸國語。肉謂之羹。取諸爾雅。車之有輔。取諸呂覽。田祿其子。取諸楚辭。千畝原之在晉州。取諸鄭康成。祏爲廟主。取諸說文。石四爲鼓。取諸王肅家語注。祝其之爲萊蕪。取諸水經注。凡此之類。皆有根據。其他推求文義。研究訓詁。亦多得左氏之意。昔隋劉炫作杜解規過。其書不傳。惟散見孔穎達正義中。然孔疏之例。務主一家。故凡炫所規。皆遭排斥。一字一句。無不劉曲而杜直。末協至公。炎武甚重杜解。而又能彌縫其闕失。可謂掃除門戶。能持是非之平矣。近時惠棟作左傳補注。糾正此書尨涼一條。大司馬固一條。文馬百駟一條。使封人慮事一條。遇艮之八一條。豆區釜鍾一條。然其中文馬之說。究以炎武爲是。棟又摘其引古春秋左氏說。但舉漢書五行志之名。又摘其禮爲鄰國闕一條。用服虔之說。而不著所自。案徵引佚書。當以所載之書爲據。棟引世本。不標史記注。引京相璠土地名。不標水經注。正體例之疎。未可反譏炎武。至服虔一條。當由偶忘出典。棟注昭公二十九年賦晉國一鼓鐵。證以王肅家語注。亦明馮時可之說。末標時可之名也。是固不以掠美論矣。<br/>
</p></body>
</html>