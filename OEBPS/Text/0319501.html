<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 文恭集 五十卷 補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五
<!--sf:-->別集類五
</font><h2>
<!--ti:-->文恭集 五十卷
<!--ti:-->補遺 一卷
</h2>
<!--ed:-->永樂大典本
<p>
<!--no:-->宋胡宿撰。宿字武平。常州晉陵人。天聖二年進士。歷官兩浙轉運使。召修起居注知制誥。由翰林學士拜樞密副使。以太子少師致仕。文恭其諡也。事蹟具宋史本傳。宿立朝以廉直著。而學問亦極該博。當時文格未變。尚沿四六駢偶之習。而宿於是體尤工。所爲朝廷大制作。典重贍麗。追蹤六朝。其五七言律詩。波瀾壯闊。聲律鏗訇。亦可彷拂盛唐遺響。陳氏書錄解題。載宿集七十卷。久無傳本。近人編北宋名賢小集。所輯僅寥寥數篇。厲鶚撰宋詩紀事。搜羅至博。所錄宿詩。亦祇從志乘掇拾。未窺全豹。至金元好問選唐詩鼓吹。誤編入宿詩二十餘首。說者遂以爲唐末之人。爵里未詳。今考好問所錄諸詩。大半在文恭集內。且其中有和朱況一首。其人爲胡氏之壻。與宿同籍常州。具見所撰李太夫人行狀。確鑿可據。好問乃不能考證。舛錯至此。亦可知金元之閒。其集已罕覯矣。今惟永樂大典。分採入各韻下者。裒而錄之。計詩文一千五百餘首。雖未必盡合原目。而篇帙較富。已可什得其八九。謹以類編次。釐爲五十卷。庶俾藝林好古之士。得以復見完書。其有永樂大典失採。而散見於他書者。則別加搜輯。爲補遺一卷。附之於後焉。<br/>
</p></body>
</html>