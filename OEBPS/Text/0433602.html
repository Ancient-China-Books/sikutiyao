<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十七 總集類存目四 楚風補 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十七
<!--sf:-->總集類存目四
</font><h2>
<!--ti:-->楚風補 五十卷
</h2>
<!--ed:-->浙江巡撫採進本
<p>
<!--no:-->國朝廖元度編。元度字大隱。長沙人。是書成於康煕甲子丙子之閒。乾隆丙寅。長沙府知府呂肅高。重爲刪定刻之。然意主誇多。宂雜特甚。又疎於考證。舛漏尤多。如神農因茶山之葬。而收其蜡詞。虞舜因蒼梧之巡。而收其南風詩。甚以楚爲高陽之苗裔。而收其丹書。假借牽附。不一而足。而羅含湘中記所載禹玉牒詞。見後漢書郡國志註者。乃遺而不載。沈諸梁石乞諸口語。靡不濫入。而楚詞乃刪削不完。至戴凱之竹譜之類。本非詩篇。漢高帝鴻鵠歌之類。無與楚事。亦牽率竝登。殆不可解。又如劉跛子乃北宋人。而列於六朝之際。嚴羽乃昭武人。而引於三湘之閒。蓋州縣志書。率多附會先賢。借爲光耀。而元度乃據志書以爲之。宜其至於如是也。<br/>
</p></body>
</html>