<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->渾蓋通憲圖說 二卷
</h2><p>
<!--no:-->明李之藻撰。之藻有頖宮禮樂疏。已著錄。是書出自西洋簡平儀法。蓋渾天與蓋天。皆立圓而簡平。則繪渾天爲平圓。則渾天爲全形。人目自外還視。蓋天爲半形。人目自內還視。而簡平止於一面。則以人目定於一處。而直視之之所成也。其法設人目於南極或北極。以視黃道赤道。及晝長晝短諸規。憑視線所經之點。歸界於一平圓之上。次依各地北極出地。以視法取天頂及地平之周。仍歸界於前平圓之內。次依赤道經緯度。以視法取七曜恆星。亦歸界於前平圓之內。其視法以赤道爲中圈。赤道以內愈近目。則圈愈大而徑愈長。赤道以外愈遠目。則圈愈小而徑愈短。之藻取晝短規爲最大圈。乃自南極視之。晝短規近目而圈大。其意以爲中華之地北極高。凡距北極百一十三度半以內者。皆在其大圈內也。卷首總論儀之形體。上卷以下。規畫度分時刻及制用之法。後卷諸圖。咸根柢於是。梅文鼎嘗作訂補一卷。其說曰。渾蓋之器。以蓋天之法。代渾天之用。其製見於元史扎瑪魯鼎（原作扎馬魯丁。今改正。）所用儀器中。竊疑爲周髀遺術。流入西方。然本書黃道分星之法。尚闕其半。故此器甚少。蓋無從得其制也。茲爲完其所闕。正其所誤。可以依法成造云云。又有璇璣尺解一卷。皆足與此書相輔而行。以已見交鼎書中。茲不復贅焉。
</p><br/></div></body></html>