<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部十八
<!--sf:-->詩類存目二
</font><h2>
<!--ti:-->陸堂詩學 十二卷
</h2><p>
<!--no:-->國朝陸奎勳撰。奎勳有陸堂易學。已著錄。是編雖託名闡發朱子集傳。而實則務逞其博辨。大抵自行己意。近王柏詩疑。牽合古事。近何楷詩世本古義。如以節南山之尹氏。卽春秋隱公三年所稱尹氏卒者。家父作誦。卽隱公八年天王使來求車者。此類核以時代。已無以決其必然。其最新奇者。謂詩三百篇。爲史克所定。非孔子所删。謂燕燕爲衞君悼亡之作。其夫人爲薛女。故曰仲氏任只。謂柏舟之共伯。卽公子伋。謂君子偕老。爲哀挽夫人之詩。之子不淑。乃禮家之弔詞。謂淇澳兼詠康叔武公。謂葛藟爲周鄭交質之詩。謂丘中有麻之子國。爲鄭武公字。其子嗟當作子多。爲鄭桓公字。謂著爲刺魯莊公娶哀姜。謂園有桃。爲劉向說苑所載邯鄲子陽亡桃事。謂防有鵲巢。爲陳宣公殺太子禦寇事。謂澤陂爲鄧元所作。謂黃鳥爲共伯歸國。謂行野爲幽王廢后。謂何人斯居河之麋爲虢石父。謂大東西人之子爲襃姒。謂小明之共人爲二相共和。謂鼓鐘爲穆王作而淑人爲盛姬。謂青蠅之搆我二人爲申后宜臼。謂敬之小毖爲成王作。乃雅混於頌。謂駉爲頌魯莊公。謂泮宮爲魯惠公頌孝公。皆隨意配隸。於古無徵。他如旣指竹書爲僞託。而揚之水鼓鐘諸篇。又援以爲詞。旣以鄭譜爲妄作。而有杕之杜諸篇。又據以爲證。家語贗作。孔叢晚出。乃動輒引爲確典。亦不可爲訓。雖閒有辨正精核之處。而以愛奇嗜博。反掩其所長。較毛奇齡之說經。又變本加厲者矣。
</p><br/></div></body></html>