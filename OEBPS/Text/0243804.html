<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部二十六
<!--sf:-->譜錄類存目
</font><h2>
<!--ti:-->水品 二卷
</h2><p>
<!--no:-->明徐獻忠撰。獻忠有吳興掌故集。已著錄。是編皆品煎茶之水。上卷爲總論。一曰源。二曰淸。三曰流。四曰甘。五曰寒。六曰品。七曰雜說。下卷詳記諸水。自上池水至金山寒穴泉。目錄列三十四名。而書中多噴霧崖瀑。萬縣西山包泉。雲陽縣天師泉。潼川鹽亭縣飛龍泉。遂寧縣靈泉五名。蓋目錄偶脫。又麻姑山神功泉。目錄在鐵篩泉後。而書則居前。亦誤倒也。其上卷第六篇中。駁陸羽所品虎邱石水及二瀑水吳松江水。張又新所品淮水。第七篇中。駁羽煑水初沸調以鹽味之說。亦自有見。然時有自相矛盾者。如上卷論瀑水不可飲。下卷乃列噴霧崖瀑。引張商英之說。以爲偏宜煑茗下卷濟南諸泉條中。論珍珠泉湧出珠泡。爲山氣太盛。不可飲。天台桐柏宮水條。又謂涌起如珠。甘冽入品。恐亦一時興到之言。不必盡爲典要也。舊本題曰水品全帙。立名殊不可解。考田崇衡蔣灼二跋。皆稱水品無全帙字。疑書僅一册。藏弆家插架題籤。於水口下官全帙字。傳寫者誤連爲書名也。今從舊跋。仍題曰水品焉。
</p><br/></div></body></html>