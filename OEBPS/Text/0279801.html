<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 歷代制度詳說 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->歷代制度詳說 十二卷
</h2>
<!--ed:-->兩淮馬裕家藏本
<p>
<!--no:-->宋呂祖謙撰。祖謙有古周易。已著錄。此書凡分十三門。一曰科目。二曰學校。第三門原本闕頁。佚其標題。所言乃考課之事。四曰賦役。五曰漕運。六曰鹽法。七曰酒禁。八曰錢幣。九曰荒政十曰田制。十一曰屯田。十二曰兵制。十三曰馬政。政皆前列制度。敘述簡賅。後爲詳說。議論明切。元泰定三年刊行。前有廬陵彭飛序。稱爲祖謙未竟之書。故止於此。其或然歟。刊本久佚。此本輾轉傳寫。又多譌闕。其錢幣門中脫二頁。荒政門中脫二頁。今悉據通考所引補足。中閒誤字。亦考核校正。惟第二卷脫去標題之數頁。則無可檢補。姑仍其舊。飛序稱紫陽浙學功利之論。其意蓋有所指。永嘉諸君子。未免致疵議焉。祖謙以中原文獻之舊。巋然爲渡江後大宗。紫陽倡道東南。祖謙實羽翼之。性命道德之原。講之已洽。而尤潛心於史學。仍欲合永嘉紫陽而一之云云。蓋有元中葉。新安之學盛行。飛恐人執朱子之論。薄視此書。故作是言也。考祖謙年譜。不載此書。蓋採輯事類。以備荅策。本家塾私課之本。其後轉相傳錄。遂以付梓。原非特著一編。欲以立教。與講學別爲一事。各不相蒙。所謂言豈一端。各有當也。飛必牽合調停。與葉盛水東日記。必謂文章關鍵。亦爲講學之一端者。同一迂陋。參同契陰符經。朱子皆有論註。飛亦將謂欲合孔孟黃老而一之乎。<br/>
</p></div></body>
</html>