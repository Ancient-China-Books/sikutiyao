<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 羅圭峯文集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->羅圭峯文集 三十卷
</h2>
<!--ed:-->江蘇巡撫採進本
<p>
<!--no:-->明羅玘撰。玘字景鳴。南城人。成化丁未進士。官至南京吏部右侍郞。諡文肅。事蹟具明史文苑傳。玘以氣節重一時。其乞定宗社大計二疏。及上李東陽書。皆言人之所難言。其文規橅韓愈。戛戛獨造。多抑掩其意。迂折其詞。使人思之於言外。陳洪謨序。稱聞其爲文。必嘔心積慮。至扃戶牖。或踞木石。隱度逾旬日。或逾歲時。神生境具。而後命筆。稍涉於萎陋詘誕之微。雖數易稾不憚。蓋與宋陳師道之吟詩。不甚相遠。其幽渺奧折也固宜。而磊落嶔崎。有意作態。不能如韓文之渾噩。亦緣於是。殆性耽孤僻。有所偏詣歟。然在明人之中。亦可謂爲其難者矣。明制以翰林教習宦官。謂之內館。據玘所作白江墓碑。蓋嘗充是任者。故集中諸文。爲宦官作者頗多。雖玘之風概。可以共諒於後世。然其爲微瑕。不止陶集之閒情。顧一一錄之。是所不可解也。因樹屋書影。稱玘集一刻於盱眙。再刻於南國子監。又有武進孫氏本。今皆未見。據此本所敍。則初刻於常州。再刻於荊州。版皆佚。嘉靖五年。陳洪謨得荊州本六卷。又得續集二卷。奏議一卷。彙而重刊。後其鄉人黃端伯。又於玘曾孫寬處。求得逸稾。合原集編爲三十卷。是其集輾轉增入。已非其舊。茲數篇者。毋乃端伯所增入歟。此本爲康熙庚午。玘八世從孫美才所刊。編次頗無體例。如文以壽文爲冠。而以奏議列雜著後。詩亦以壽詩爲冠。而名之曰古樂府。又以詞置賦之後。詩之前。皆爲顛舛。其凡例第二條云。集中詳加評綴。凡有資舉業者。聯圈標出。所見如是。則其失於刊削。以多爲貴。亦宜矣。<br/>
</p></div></body>
</html>