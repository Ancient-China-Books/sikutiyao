<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 本韻一得 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->本韻一得 二十卷
</h2>
<!--ed:-->浙江巡撫採進本
<p>
<!--no:-->國朝龍爲霖撰。爲霖字雨蒼。成都人。由跋貢生官至潮州府知府。是書爲所定新韻。卷首載答趙國麟論韻書。有此道自漢以後。如漆室長夜。千數百年於茲之語。其自命甚高。故歷代相傳之舊法。無一不遭詆斥。亦無一不遭變亂。大意以十二律分平聲。以七音分入聲。又以四聲不備五音。分陽平陰平爲二。以合五聲之數。驟而觀之。以樂律定聲音。以聲音定部分。端緒井然。言之成理。似乎得聲氣之自然。其附會不能遽見。亦不能遽攻。然探其本而論之。律之作也。應陰陽之氣。而寫之以音。此出乎天者也。至於文字之作。其始用以記載。別而爲形。因而宣諸語言。別而爲聲。其聲由點畫而起。不由律呂而起。此定於人者也。故古人律呂之妙。窮析毫芒。而音則竝無平仄。此韻不與律俱生之明證矣。顏之推家訓音辭篇。曰鄭元註六經。高誘解呂覽淮南。許愼造說文。劉熙製釋名。始有譬況假借。以證音字。而古語與今殊別。其閒輕重淸濁。猶未可曉。孫叔然剏爾雅音義。是漢末人獨知反語。此韻之始萌。不言配律也。封演聞見記。曰魏時有李登者。撰聲類十卷。凡一萬一千五百二十字。以五聲命字。此乃漸配五聲。然每聲之中。尚未析平仄也。南齊書陸厥傳。曰沈約等文皆用宮商。以平上去入爲四聲。以此制韻。梁書沈約傳。曰撰四聲譜。自謂入神之作。此今韻平仄之始。亦不言叶樂也。自釋神珙。始作等韻。其圖今載宋本玉篇之末。相傳爲北魏人。而其自序中。乃稱昔梁沈約剏紐字之圖。又以南陽釋處忠。撰元和韻譜。元和爲唐憲宗年號。則當爲晚唐時人。故唐一代詩人。未言字母。至宋而其說乃大行。以韻配律。漸起於是矣。然沈括夢溪筆談。曰樂家所用。隨律命之。本無定音。常以濁者爲宮。稍淸爲商。最淸爲角。淸濁不常爲徵羽。切韻家則定脣齒牙舌喉爲宮商角徵羽。其閒又有半徵半商者。如來日二字是也。是盛談等韻之時。尚以韻與樂律。截然分爲兩事。今爲霖乃因字母有七音之例。遂更廣其例。以十二律爲斷。舉隋陸法言以來上下平聲五十七部。併爲十二部。夫樂之有十二律。不猶天之有十二宮乎。古聖人畫地分州。建侯樹國。各因其山川之勢。初不取象於天。迨其後測驗之術興。乃以列宿分野。隸十二宮之次。聲韻之始。隨呼吸取讀。亦猶分州建國也。及其配以音律。亦猶列宿分野也。其理不必不相通。而其勢不能以彼改此。今以韻通於律。遂併爲一十二部以應律。亦將以地理通於星野。而合併天下之千百郡縣。割裂天下之疆界。合爲十二州以應天乎。況自漢以來。有韻之書不一。有韻之文亦不一。一旦盡舉而廢之。獨標一爲霖之書。爲千古韻學之聖。卽其說果通。亦斷斷難行於天下。況倒置本末。併其理亦牽合乎。至於入聲併十二爲七。尤爲乖理。聲生於口。一呼皆備四聲。字生於六書。非有所取義。則無其字。故二百六部之中。無入聲者二十七。此二十七部。無平上二聲者又四。非無其聲。無其字也。爲霖必一一配合。使無入者皆有入。亦誤以字生於聲。而不知聲生於字。復倒置其本末也。今撮其大概。略爲駁正如右。庶講韻學者。不至以新說改古法焉。<br/>
</p></div></body>
</html>