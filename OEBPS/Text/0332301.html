<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 嵩山居士集 五十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->嵩山居士集 五十四卷
</h2>
<!--ed:-->江蘇巡撫採進本
<p>
<!--no:-->宋晁公遡撰。公遡字子西。鉅野人。公武之弟宋史無傳。其仕履無考。今案集中上周通判書。題左迪功郞知梁山軍梁山縣尉。又程氏經史閣記。稱嘗爲涪州軍事判官。又與費行之小簡。稱紹興三十年內任施州通判。又眉州到任謝表。及謝執政啓。則嘗知眉州。又荅史梁山啓。稱猥從支郡。遽按祥刑。而集首師璿序。亦稱其爲部使者。則又嘗擢官提刑。而不詳其他。又眉州州學藏書記。題乾道年月。而丙戌元夕詩。有刺史敢云樂句。丙戌爲乾道二年。是時正在眉州。此集刻於乾道四年。蓋皆眉州以前所作。師璿序。又稱公遡抱經堂槀。以甲乙分第。汗牛充棟。此特管中之豹。則其選輯之本也。晁氏自迥以來。家傳文學。幾於人人有集。南渡後則公武兄弟最爲知名。公武郡齋讀書志。世稱該博。而所著昭德文集。已不可見。惟公遡此集僅存。王士禎居易錄。謂其詩在无咎叔用之下。蓋其體格稍卑。無復前人筆力。固由一時風會使然。而揮灑自如。亦尚能不受羈束。至其文章勁氣直達。頗有崟崎歷落之致。以視景迂雞肋諸集。猶爲不失典型焉。<br/>
</p></body>
</html>