<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 禮經本義 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->禮經本義 十七卷
</h2>
<!--ed:-->浙江巡撫採進本
<p>
<!--no:-->國朝蔡德晉撰。德晉字仁錫。無錫人。雍正丙午舉人。乾隆初以楊名時薦。官司務。是書前十六卷。皆本經。第十七卷。附吳澄所輯逸禮八篇。皆引宋元明以來諸家之說。與注疏互相參證。大旨皆不戾於古。名物制度。考辨頗悉。亦閒出新義。如士冠禮文白屨以魁柎之。鄭注魁蜃蛤柎注也。蓋以蛤灰柎注於屨。取其潔素。說文所云魁蛤。是其確證。乃引萬斯大之說。謂魁以木爲之。明時巾帽。以木爲範名曰魁頭。蓋本於此。殊不免杜撰無稽。然如士冠禮經文曰。卽筵坐櫛設筓。敖繼公以爲固冠之筓。德晉則謂筓有二種。一是髻內安髮之筓。一是弁冕固冠之筓。此未加冠。明是安髮之筓。繼公所說爲誤。則亦頗辨析精密。爲前儒所未及也。<br/>
</p></div></body>
</html>