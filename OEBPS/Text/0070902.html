<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 經解 五卷 經義雜著 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->經解 五卷
<!--ti:-->經義雜著 一卷
</h2>
<!--ed:-->浙江巡撫採進本
<p>
<!--no:-->國朝黃文澍撰。文澍字雨田。一曰穀田。又曰穀亭。豐城人。是編每卷首題曰桃穀山房稾。而側註其下曰石畦集經解。石畦集經義雜著。蓋桃穀山房稾者。其集之總名。石畦集者。其稾中之一種。經解諸書。又其集中之子部也。經解凡易二卷。書一卷。詩春秋共一卷。禮一卷。易多衍圖書之學。書多辨禹貢山川。因而蔓延於輿地形勝。爲經所不載者。詩最寥寥。惟主廢小序而尊朱傳。春秋多排擊三傳。禮多拘泥古制。糾時俗之非。大抵皆衍宋儒舊說。經義雜著。凡序四篇。說十一篇。辨二篇。大旨亦不出所著經解之內。其顏子心齋坐忘辨二篇。乃莊子之文。無關經義。泛濫及之。亦猶經解之中。因解禹貢而及五嶺以南山川脈絡考也。書祇一卷。而標題乃曰卷之一。或刊版未竟。抑裝緝者有所遺歟。<br/>
</p></div></body>
</html>