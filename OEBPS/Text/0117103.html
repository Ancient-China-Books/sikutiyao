<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 姜氏祕史 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->姜氏祕史 一卷
</h2>
<!--ed:-->浙江汪啓淑家藏本
<p>
<!--no:-->明姜淸撰。淸弋陽人。正德辛未進士。官至尚寶司少卿。自靖難之後。建文一朝事蹟大抵遺失。是書於故案文集。搜輯遺聞。編年紀載。至於地道出亡等事。則未嘗載及。紀錄頗見精核。案明史稾例議辨野史所載建文元年二月。燕王來朝。行御道登陛不拜。爲御史曾鳳韶所劾。以爲必無之事。而是書載鳳韶劾燕王事。云本吉安府志。又證以南京錦衣百戶潘瑄貼黃册。內載校尉潘安。三月二十三日敍撥隨侍燕王還北平陸坐云云。據此則來朝明矣。第不知所云潘瑄貼黃者。果足徵信否也。又世傳王艮於成祖入城前一日。與胡靖解縉集吳溥舍。靖縉陳說慷慨。艮流涕而已。其後獨艮死節。是書載其事而辨之。以爲艮家譜載艮以建文辛巳九月卒。上遣黃觀諭祭。未嘗及成祖之來也。其言似乎可據。然革除之際。誅鋤異己。凡效忠於建文者。皆禍及子孫。安知王氏家譜。非爲宗族之計。諱其死難以自全。未必遽爲定論。明史艮傳。仍用前說。蓋必有所考也。<br/>
</p></body>
</html>