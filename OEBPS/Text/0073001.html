<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十五
<!--sf:-->四書類一
</font><h2>
<!--ti:-->中庸指歸 一卷
<!--ti:-->中庸分章 一卷
<!--ti:-->大學發微 一卷
<!--ti:-->大學本旨 一卷
</h2><p>
<!--no:-->宋黎立武撰。立武字以常。新喻人。咸淳中舉進士第三。仕至軍器少監國子司業。宋亡不仕。閒居三十年以終。立武官撫州時校文。舉吳澄充貢士。故澄誌其墓。自稱曰門人。又稱立武官祕省時。閱官書。愛二郭氏中庸。郭游程門。新喻謝尚書仕夷陵。嘗傳其學。將由謝溯程。以嗣其傳。故言大學中庸等書。閒與世所崇尚者異義。蓋中庸之學。傳自程子。後諸弟子各述師說。門徑遂歧。游酢楊時之說。爲朱子所取。而郭忠孝中庸說。以中爲性。以庸爲道。亦云程子晚年之定論。立武中庸指歸。皆闡此旨。至其中庸分章。則以天命之謂性以下爲一章。仲尼曰以下爲二章。君子之道費而隱以下爲三章。道不遠人以下爲四章。君子素其位而行以下爲五章。君子之道辟知行遠以下爲六章。鬼神之爲德以下爲七章。哀公問政以下爲八章。誠者天之道也以下爲九章。惟天下至誠以下爲十章。誠者自成以下爲十一章。大哉聖人之道以下爲十二章。仲尼祖述堯舜以下爲十三章。惟天下至聖以下爲十四章。詩曰衣錦尚絅以下爲十五章。皆發明郭氏之旨。所言亦具有條理。其大學則發微一卷。謂曾子傳道在一貫。悟道在忠恕。造道在易之艮。大旨以止善爲歸。而以誠意爲要。本旨一卷。仍用古本。皆以爲曾子之書。不分經傳。而以所稱曾子爲曾皙之言。要其歸宿。與程朱亦未相牴牾。異乎王守仁等。借古本以伸己說者也。惟其謂中庸大學。皆通於易。列圖立說。絲連繩貫而排之。則未免務爲高論耳。此四書本合編。前有大德八年趙秉政序。其先中庸後大學。蓋亦從禮記原次。此本從今本四書之序。移大學於中庸前。而以秉政之序。介於四書之閒。殊失本旨。今釐正之。還其舊第焉。
</p><br/></div></body></html>