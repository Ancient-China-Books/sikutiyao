<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 尚書小疏 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->尚書小疏 一卷
</h2>
<!--ed:-->江蘇巡撫採進本
<p>
<!--no:-->國朝沈彤撰。彤字貫雲。號果堂。吳江人。嘗預脩三禮。及一統志。議敍九品官。是編所解。自堯典至禹貢。僅數十則。而往往失之好異。如謂禹時交州本屬荊梁。胡渭禹貢錐指。以九州大略不踰五嶺者。是蓋沿閻若璩潛邱箚記之說。然潛邱箚記。精核者多。惟此條則過泥通典。今姑以禹頁經文求之。自五百里甸服。至五百里荒服。毎面各二千五百里。九州凡五千里。自孔鄭諸儒。無有異辭者也。經稱荊及衡陽惟荆州。通典稱衡陽郡。去洛陽二千七百六十八里。以南北兩面計之。已逾於五千里。至稱荆州之域。兼有零陵江華桂陽連山諸郡。又稱零陵去洛陽三千五十五里。江華去洛陽三千五百八十里。桂陽去洛陽三千五十七里。連山去洛陽三千五百八十九里。則荆州南域。已逾千里有奇。恐經所云衡山之陽。未必遼闊如此。禹貢錐指。謂騎田嶺北爲桂陽。嶺南爲連山。連山亦古南越地。不當入荊域。其駁正最爲允協。必反其說。已爲非是。乃更謂荆州之域。直統交趾。則距洛陽凡七千二百二十五里。較經文荒服里數。三倍過之。寧有是事乎。至引後漢書爲證。尤屬牽合。考獻帝本紀。建安十八年。復禹貢九州。注引獻帝春秋曰時省幽幷州。以其郡國幷於冀州。省司隸校尉及涼州。以其郡國幷爲雍州。省交州幷荆州益州。於是有兗豫青徐荊揚冀益雍。據此。則當時特復禹貢九州之名。非謂漢之疆域。卽禹疆域。又安得以後證前耶。其他附會遊移之說。往往類此。蓋彤長於三禮。而尚書非其所精。又務欲求勝於胡渭。故糾紛至是。不足爲據也。<br/>
</p></div></body>
</html>