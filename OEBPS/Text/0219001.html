<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 曉菴新法 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->曉菴新法 六卷
</h2>
<!--ed:-->山東巡撫採進本
<p>
<!--no:-->國朝王錫闡撰。錫闡字寅旭。號餘不。又號曉菴。又號天同一生。吳江人。是書前一卷述句股割圜諸法。後五卷皆推步七政交食凌犯之術。觀其自序。蓋成於明之末年。故以崇禎元年戊辰爲歷元。以南京應天府爲里差之元。其分周天爲三百八十四。更以分弧爲逐限。以加減爲從消。剏立新名。雖頗涉臆撰。然其時徐光啓等。纂修新法。聚訟盈庭。錫闡獨閉戶著書。潛心測算。務求精符天象。不屑屑於門戶之分。鈕琇觚賸。稱其精究推步。兼通中西之學。遇天色晴霽。輒登屋臥鴟吻閒。仰察星象。竟久不寐。蓋亦覃思測驗之士。梅文鼎勿菴歷書記曰。從來言交食。只有食甚分數。未及其邊。惟王寅旭則以日月圓體。分爲三百六十度。而論其食甚時所虧之邊。凡幾何度。今爲推演其法。頗爲精確。又稱近代歷學。以吳江爲最。識解在靑州之上云云。（案靑州謂薛鳳祚。鳳祚益都人。爲靑州屬邑故也。）其推挹錫闡甚至。迨康熙中。御製數理精蘊。亦多採錫闡之說。蓋其書雖疎密互見。而其合者不能廢也。書中於法有未備者。每稱別見補遺。然此本止於六卷。實無所謂補遺者。意其有佚篇歟。<br/>
</p></body>
</html>