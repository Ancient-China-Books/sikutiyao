<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->少詹事陸費墀家藏本

<div id="text"><font size="-1">
<!--fi:-->集部七
<!--sf:-->別集類七
</font><h2>
<!--ti:-->東坡詩集註 三十二卷
</h2><p>
<!--no:-->舊本題宋王十朋撰。十朋有會稽三賦。已著錄。是集前有趙虁序。稱分五十類。此本實止二十九類。蓋有所合併。十朋序題百家註。此本所引。數亦不足。則猶杜詩稱千家註。韓柳文稱五百家註也。其分類頗多顛舛。如芙蓉城詩入古蹟。虎兒詩入詠史之類。不可殫數。不但以畫魚歌入書畫。爲查愼行東坡詩補註所譏。其註爲邵長蘅所掊擊者。凡三十八條。至作正譌一卷。冠所校施註之首。考十朋梅溪前集載序八篇。後集載序三篇。獨無此序。又有讀蘇文三則。亦無一字及蘇詩。梅溪集爲其子聞詩聞禮所編。十朋著述搜輯無遺。不應獨漏此序。又趙虁序稱崇寧閒僕年志於學。逮今三十年。一字一句。推究來歷。必欲見其用事之處。頃者赴調京師繼復守官。累與小坡叔黨游從至熟。叩其所未知者。叔黨亦能爲僕言之云云。考宋史載軾知杭州。蘇過年十九其時在元祐五六年閒。又稱過沒時年五十二。則當在宣和五六年閒。若從崇寧元年下推。三十年已爲紹興元年過之沒七八年矣。夔安能見過而問之。則并夔序亦出依託。核書中體例。與杜詩千家註相同。殆必一時書肆所爲。借十朋之名以行耳。然長蘅摘其體例三失。而云中閒援引詳明展卷瞭如者。僅僅及半。則疎陋者不過十之五。未可全廢。其於施註所闕十二卷。亦云參酌王註。徵引羣書以補之。則未嘗不於此註取材。大抵剙始者難工。繼事者易密。邵註正王註之譌。查註又摘邵註之誤。今觀查註亦譌漏尚多。考證之學不可窮盡。難執一家以廢其餘。錄存是書。亦足資讀蘇詩者之旁參也。
</p><br/></div></body></html>