<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 少陽集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->少陽集 十卷
</h2>
<!--ed:-->編修朱筠家藏本
<p>
<!--no:-->宋陳東撰。東有靖炎兩朝見聞錄。已著錄。其文集宋志不載。書錄解題亦不載。據戴埴鼠璞。載張浚奏胡珵筆削陳東書。追勒編置。蓋以浚爲黃潛善客。珵爲李綱客。故借此去之云云。則東死以後。尚牽連興鉤黨之獄。宐無編輯其文者。元大德中。始有刻本盡忠錄。凡八卷。編次頗嫌錯雜。續刊於國朝康熙中者。曰少陽文集。凡十卷。前五卷皆東遺文。後五卷則本傳行狀。及他書論贊也。東以諸生憤切時事。摘發權姦。冒萬死以冀一悟。其氣節自不可及。然於時國步方危。而煽動十餘萬人。震驚庭陛。至於擊壞院鼓。臠割中使。迹類亂民。亦乖大體南宋末太學之橫。至於驅逐宰輔。莫可裁制。其胚胎實兆於此。張浚所謂欲以布衣持進退大臣之權。幾至召亂者。其意雖出於私。其言亦未始不近理也。後應詔再出。卒以此爲小人所構。亦不可謂東等無以致之矣。第以志在匡時。言皆中理。所掊擊者。皆人不敢觸之巨姦。所指陳者。事後亦一一皆驗。是其事緣憂國。不出求名。故南宋以來儒者。以忠義予之。而遺文亦至今傳述焉。蓋略迹而原其心也。<br/>
</p></div></body>
</html>