<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 翰苑新書前集 七十卷 後集上 二十六卷 後集下 六卷 別集 十二卷 續集 四十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->翰苑新書前集 七十卷
<!--ti:-->後集上 二十六卷
<!--ti:-->後集下 六卷
<!--ti:-->別集 十二卷
<!--ti:-->續集 四十二卷
</h2>
<!--ed:-->編修勵守謙家藏本
<p>
<!--no:-->不著撰人名氏。據明陳文燭序。亦但稱爲宋人。今別有刊本。題宋謝枋得撰者。坊買所贗託也。文燭序稱是書舊無傳本。慈谿袁煒爲大學士時。始從內閣錄出。而日久佚其首卷。後得華亭徐階所錄本。乃足成之。其書分前後別續四集。疑未必出一人之手。前集皆爲書啓之用。自一卷至六十卷。皆以職官分目。下至鹽官酒官之類。亦皆備載。六十一卷至七十卷。則以家世閥閱座主門生之類分目。每門之中。皆冠以歷代事實。次以宋朝事實。次以自敍。次以㫄引。次以羣書精語。次以前賢詩詞。次以四六警語。後集止備表牋之用。一卷至十九卷。以大典禮分目。而附以謝恩陳乞二十卷。至二十六卷。則錄宋代表牋之文。後集下一卷至五卷爲類姓。六卷則惟列發舉詞科入學三目。蓋補前集之遺。別集皆錄宋人劄狀致語朱表表文靑詞疏語册祝文祭文之屬。其劄子以五提頭七提頭九提頭分目。蓋當時之式。其朱表則靑詞類也。續集錄宋人書啓。一卷至二十三卷。以官分目。二十四卷至四十二卷。以事分目。又以廣別集未備之體耳。其書本爲應酬而作。惟取便檢用。不免傷於繁複。而於宋代典故事實。最爲賅備。披沙揀金。往往見寶。較孔傳續六帖之類。反爲有資考證也。<br/>
</p></body>
</html>