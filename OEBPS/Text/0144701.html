<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類存目 後梁春秋 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類存目
</font><h2>
<!--ti:-->後梁春秋 二卷
</h2>
<!--ed:-->浙江汪啓淑家藏本
<p>
<!--no:-->明姚士粦撰。士粦所輯陸氏易解。已著錄。是書以後梁主蕭詧爲武帝冢孫。宜嗣梁祚。武帝奪嫡而立簡文。卒致覆滅。而詧附魏立國。凡歷三主。三十三年乃亡。能保其祀。北史及周隋二史。記載頗略。故作此書。欲以詧續梁正統。用編年之法。採取史傳。傍摭文集。因時表事。因事附人。排比具詳。其閒如詧通魏後。卽用北魏紀年。而不書太淸之號。以絕元帝於梁。又於陳諸帝。皆直書其名。以示黜貶之意。然詧爲昭明第三子。原非必應得國之人。其立也。又非受國於武帝。值是時弟兄搆釁。同氣相屠。借魏朝兵力。獲奉宗祧。僅區區守江陵三百里之地。身爲附庸。北面事人。其事實無可稱。士粦此書。與以南唐爲正統者。同一偏僻。王士禎居易錄稱士粦有此書。惜未見之。殊不知其無可取也。士粦又嘗爲西魏春秋若干卷。蓋亦以補魏收書之闕。今佚不傳。<br/>
</p></div></body>
</html>