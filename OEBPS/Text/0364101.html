<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->鬱洲遺稾 十卷
</h2><p>
<!--no:-->明梁儲撰。儲字叔厚。號厚齋。晚號鬱洲。廣東順德人。成化戊戌進士。官至華蓋殿大學士。諡文康。事蹟具明史本傳。是集其子次挹所編。初名鬱洲集。香山黃佐爲之序。後其孫孜官中書舍人。從內閣錄其奏疏。補入集中。釐爲十卷。故名曰鬱洲遺稾。卽此本也。儲歷事三朝。當武宗末造。正杌隉不寧之時。乃能嶽嶽懷方。彌縫匡救。集中所載奏疏。如武宗自封鎭國公。則上疏力阻。許給秦王關中閒田爲牧地。則草敕時爲危言以動聽。事遂得寢。又力請回鑾。疏至八九上。無非惓惓忠愛之忱。雖辭之華腴。而義存規諫。亦可云古之遺直矣。胡維霖墨池浪語。乃引楊愼之言。謂明通紀一書。乃儲弟梁億所撰。故以不草威武大將軍敕。歸之於儲。其實寫威武大將軍敕者儲也。內閣有敕書稾簿。綴撰文者姓名。何可誣也云云。其說獨異。然稾簿果存。不應終明之世。無一人見而言之。明史本傳。亦無明文。置之不論可也。至於集中詩文。寥寥無幾。體格亦不甚高。黃佐序。稱其生平著作。多不存稾。蓋非其注意之所在云。
</p><br/></div></body></html>