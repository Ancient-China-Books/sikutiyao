<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋經傳辨疑 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋經傳辨疑 一卷
</h2>
<!--ed:-->內府藏本
<p>
<!--no:-->明童品撰。品字廷式。號愼齋蘭溪人。宏治丙辰進士。朱彝尊經義考。稱其官至兵部員外郞。朱國楨湧幢小品。則稱其登第後爲兵部主事。僅兩考。引年致仕。家居十九年。以讀書喪明而卒。其學問行誼。不後於章懋。而以有傳有不傳爲惜。所述本末甚詳。知經義考以傳聞誤也。是書前有自序。題成化戊戌冬十一月。末又有宏治壬戌二月跋云。是歲品以儒學生教授於陸生震汝亨之家。成此一帙。距今二十五年云云。考國楨所紀。品以成化丙午始舉於鄕。是書之成。在前八年。故自稱曰儒學生。其登第在宏治丙辰。下距壬戌七年。正僅滿兩考之歲。蓋序作於未第時。跋作於致仕後也。春秋三傳。左氏采諸國史。公穀授自經師。草野之傳聞。自不及簡策之紀載。其義易明。是編論左氏所載事蹟。凡九十三條。於三傳異同者。大抵多主左氏而駁公穀。蓋由於此。然於宋師圍曹。則疑左氏所載不甚明曉。於華元出奔晉一條。亦有疑於左氏。則亦非堅持門戶。偏黨一家者也。刻本久佚。故朱彝尊經義考注云未見。此蓋傳鈔舊本。幸未佚亡者。固宜亟錄而存之矣。<br/>
</p></div></body>
</html>