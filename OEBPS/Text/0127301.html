<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 寶祐四年登科錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->寶祐四年登科錄 一卷
</h2>
<!--ed:-->兩淮馬裕家藏本
<p>
<!--no:-->宋文天祥榜進士題名也。首列御試策題一道。及詳定編排等官姓名。其覆考檢點試卷官爲王應麟。故宋史文天祥傳。載考官王應麟奏其卷。稱古誼若龜鑑。忠肝如鐵石。敢爲國家得人賀也。其一甲第九人爲王應鳳。卽應麟之弟。蓋當時法制猶疎。未有回避之例耳。天祥本列第五。理宗親擢第一。第二甲第一人爲謝枋得。第二十七人爲陸秀夫。與天祥並以孤忠勁節。搘拄綱常。數百年後。睹其姓名。尚凜然生敬。則此錄流傳不朽。若有神物呵護者。豈偶然哉。五甲第一百八十九人朱㫼以下。原本脫去二十四人。今檢錄中四甲二百二十七人趙與溥。下注兄與鎭同榜。而錄無其名。又括蒼彙紀有趙時陳塈。衡州府志有羅雷春。萬姓統譜有趙良金。並稱寶祐四年進士。而此錄亦無之。則皆在所闕內矣。後有天祥對策一道。理宗御製賜進士詩。及天祥恭謝詩各一首。天祥是年登第後。卽丁父憂歸。至己未始。授簽書寧海節度判官廳公事。故謝表中有自叨異數。亦旣三年之語。此錄併載其表文。乃後人所增附者也。<br/>
</p></div></body>
</html>