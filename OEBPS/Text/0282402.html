<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部四十六
<!--sf:-->類書類二
</font><h2>
<!--ti:-->讀書紀數略 五十四卷
</h2><p>
<!--no:-->國朝宮夢仁編。夢仁字定山。泰州人。康熙戊戌進士。官至福建巡撫。康熙四十六年。聖駕南巡。夢仁方罷官里居。因恭迎六御。以此書奏呈御覽。得旨刊行。遂併版繳進。至今存貯於內府。亦儒生之榮遇也。前奏摺二通。摺稱五十二卷。此本實五十四卷。或鋟本時析其兩卷歟。其書分天地人物四大綱。天部分子目四。地部分子目十。人部分子目二十九。物部分子目十一。凡諸書所載故實。有數可紀者。各以類從。大抵以王應麟小學紺珠。張九韶羣書拾唾爲藍本。而稍摭宋元明事附益之。較二家之書。頗爲賅備。每類先標目錄。亦較二家之書爲易檢尋。雖載籍極博。未能包括無遺。所載諸事。又或不註所出。然凡例稱數之可紀。旣數不勝數。而汗牛充棟之書。更難盡讀。玆不過就耳目所及見聞。懼其略而弗詳故名之曰略。又稱題下必註某書。示不忘本也。其閒多有不註者。大約世所習見之書。亦或鈔時偶忘。若原本所未註。則彼先失記。相沿已久。且難徧考云云。則夢仁固已自言之。無庸執以相病矣。
<!--no:--></p><br/><blockquote>謹案倪國璉康濟錄。仰蒙皇上敕內直諸臣。重爲删潤。併賜嘉名。官爲刊版。故列於官撰諸書之中。此書雖版貯內府。而旣非官撰。亦非官刊。不過與馬驌繹史同例。故仍以作者時代爲次。
</blockquote><br/></div></body></html>