<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十二 孝經類 孝經正義 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十二
<!--sf:-->孝經類
</font><h2>
<!--ti:-->孝經正義 三卷
</h2>
<!--ed:-->內府藏本
<p>
<!--no:-->唐元宗明皇帝御註。宋邢昺疏。案唐會要開元十年六月。上註孝經頒天下及國子學。天寶二年五月。上重註亦頒天下。舊唐書經籍志。孝經一卷。元宗註。唐書藝文志。今上孝經制旨一卷。註曰元宗。其稱制旨者。猶梁武帝中庸義之稱制旨。實一書也。趙明誠金石錄。載明皇註孝經四卷。陳振孫書錄解題。亦稱家有此刻。爲四大軸。蓋天寶四載九月。以御註刻石於太學。謂之石臺孝經。今尚在西安府學中。爲碑凡四。故拓本稱四卷耳。元宗御製序。末稱一章之中。凡有數句。一句之內。義有兼明。具載則文繁。略之則義闕。今存於疏。用廣發揮。唐書元行沖傳。稱元宗自註孝經。詔行沖爲疏。立於學官。唐會要又載天寶五載詔。孝經書疏。雖麤發明。未能該備。今更敷暢。以廣闕文。令集賢院寫頒中外。是註凡再修。疏亦再修。其疏唐志作二卷。宋志則作三卷。殆續增一卷歟。宋咸平中邢昺所修之疏。卽據行沖書爲藍本。然孰爲舊文。孰爲新說。今已不可辨別矣。孝經有今文古文二本。今文稱鄭元註。其說傳自荀昶。而鄭志不載其名。古文稱孔安國註。其書出自劉炫。而隋書已言其僞。至唐開元七年三月。詔令羣儒質定。右庶子劉知幾主古文。立十二驗以駁鄭。國子祭酒司馬貞主今文。摘閨門章文句凡鄙。庶人章割裂舊文。妄加子曰字。及註中脫衣就功諸語。以駁孔。其文具載唐會要中。厥後今文行而古文廢。元熊禾作董鼎孝經大義序。遂謂貞去閨門一章。卒啓元宗無禮無度之禍。明孫本作孝經辨疑。併謂唐宮闈不肅。貞削閨門一章。乃爲國諱。夫削閨門一章。遂啓幸蜀之衅。使當時行用古文。果無天寶之亂乎。唐宮闈不肅誠有之。至於閨門章二十四字。則絕與武韋不相涉。指爲避諱。不知所避何諱也。况知幾與貞。兩議竝上。會要載當時之詔。乃鄭依舊行用。孔註傳習者稀。亦存繼絕之典。是未因知幾而廢鄭。亦未因貞而廢孔。迨時閱三年。乃有御註。太學刻石。署名者三十六人。貞不預列。御註旣行。孔鄭兩家遂併廢。亦未聞貞更建議廢孔也。禾等徒以朱子刋誤。偶用古文。遂以不用古文爲大罪。又不能知唐時典故。徒聞中興書目。有議者排毀古文遂廢之語。遂沿其誤說。憒憒然歸罪於貞。不知以註而論。則孔佚鄭亦佚。孔佚罪貞。鄭佚又罪誰乎。以經而論。則鄭存孔亦存。古文竝未因貞一議亡也。貞又何罪焉。今詳考源流。明今文之立。自元宗此註始。元宗註之立。自宋詔邢昺等修此疏始。衆說喧呶。皆揣摩影響之談。置之不論不議可矣。<br/>
</p></body>
</html>