<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十三 時令類 御定月令輯要 二十四卷 圖說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十三
<!--sf:-->時令類
</font><h2>
<!--ti:-->御定月令輯要 二十四卷
<!--ti:-->圖說 一卷
</h2>
<p>
<!--no:-->康熙五十四年聖祖仁皇帝御定。初明馮應京與戴任共輯月令廣義二十五卷。體例粗備。而所錄繁簡失中。雅俗弗別。頗不免於蕪雜。未可以前民利用。我聖祖仁皇帝欽崇天道。敬授人時。特命儒臣。別爲編纂。門目雖仍其舊。而刊除無稽之論。增補未備之文。定爲圖說一卷。歲令二卷。每月令一卷。春夏秋冬令及土王令五卷。十二月令及閏月令十三卷。晝夜令二卷。時刻令一卷。每類分天道政典民用物候占驗雜記六子目。每月令則六子目外。增日次一子目。十二月令。閏月令。則六子目外。增節序日次二子目。各援引圖籍。註明出典。具有根據。其爲舊本所有者。標題原字。今本所加者。標題增字。亦不掩古人所長。本本元元。條分縷析。用以乘時布政。順五氣之宜。趨事勸功。裨四民之業。敬天出治。敦本重農之淵衷。具見於是。固不僅點綴歲華。採擷詞藻。徒供翰墨之資焉。<br/>
</p></div></body>
</html>