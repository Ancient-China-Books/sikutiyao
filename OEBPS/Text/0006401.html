<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部四
<!--sf:-->易類四
</font><h2>
<!--ti:-->易學變通 六卷
</h2><p>
<!--no:-->元曾貫撰。貫字傳道。泰和人。天歷辛巳舉於鄉。官紹興府照磨。元季兵亂。棄官家居。鄉人推率義軍。後禦龍泉寇。戰敗抗節死。事蹟見江西通志。所著四書類辨。學庸標旨諸書。倶湮沒不傳。惟朱彝尊經義考。載有周易變通之名。亦以爲已佚。今檢永樂大典。所錄周易各卦下。收入貫說尚多。其標題實作易學變通。知彝尊未見原書。故稱名小誤矣。謹裒輯彙次。釐爲六卷。其豫隨无妄大壯晉睽蹇中孚八卦。爲永樂大典所原闕者。今無可校補。亦姑仍其舊。是書純以義理說易。其體例毎篇統論一卦六爻之義。又舉他卦辭義之相近者。參互以求其異同之故。如乾卦云。乾六爻不言吉。無往而非吉也。初九處之以勿用。卽初九之吉。上九處之以无悔。卽上九之吉。二之見。五之飛。三四之无咎。皆然。蓋位或過於中。而聖人處之。則無不中。位或失於正。而聖人處之。則無不正。所謂剛健中正純粹以精者。吉有大於此乎。坤卦云。或疑六三王事爲六五之事。然乾主君道。坤主臣道。王事乃九五大人之事。故坤卦三五。聖人皆有戒辭者。其所以正人臣之體。爲慮深矣。艮卦云。敦臨敦艮皆吉。何也。曰敦者厚道也。厚於治人。則人無不服者。臨是也。厚於治己。而已無不修者。艮是也。人之自處。容可處於薄乎。凡此諸條。立義皆爲純正。其他剖析微細。往往能出前儒訓解之外。閒取互體立說。兼存古義。尤善持平。在說易諸家。可謂明白而篤實。且其成仁取義。無愧完人。而元史忠義傳。失於記載。殊傷漏略。今蒐輯遺文。著之於錄。非惟其書足重。亦因以表章大節。發潛德之幽光焉。
</p><br/></div></body></html>