<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 禽星易見 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->禽星易見 一卷
</h2>
<!--ed:-->浙江范懋柱家天一閣藏本
<p>
<!--no:-->明池本理撰。本理贛州人。明史藝文志載所著有禽遁大全四卷。禽星易見四卷。此本僅作一卷。蓋傳鈔者所合併也。禽星之用不一。此專取七元甲子局。用翻禽倒將之法。推時日吉凶以利於用。或以爲其法始於張良。本風后神樞鬼藏之旨。爲兵家祕傳。蓋好事者附會之說。其實於一切人事得失趨避。無所不占。凡行營立寨吉時。特閒一及之而已。所論禽宮性情喜好吞啗進退取化之理。較他書爲簡明。而以時日禽爲彼我公用之禽。專取翻禽爲我。倒將爲彼。乃其獨得之解。尤爲可採。惟不載治曜。較異於他書。至以斗木爲蟹。故其性最弱靜而安閒。非獬豸之獬亦足訂星家之譌異。存之以與壬遁諸書參覽。猶不失爲古之遺法焉。<br/>
</p></div></body>
</html>