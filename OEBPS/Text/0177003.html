<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 永徽法經 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->永徽法經 三十卷
</h2>
<!--ed:-->永樂大典本
<p>
<!--no:-->元鄭汝翼撰。汝翼字鵬擧。河南人。喬從善跋。謂其束髮讀書。學刑名家。罔不涉獵。得法外意。中金朝律科。選官刑部檢法。迨壬辰革命。徙居順德州。節度趙公。識其有平反譽。擢詳議中書省。尋擧授大理丞。後以奉直大夫左三部郞中致仕。是書作於中統癸亥。意主發明唐律。故名之曰永徽法經。自序稱唐永徽。因隋參定爲十二章三十卷。其法詳備。金朝嘉尚制科。皇統大定。權定大略。未成章目。道陵敕設詳定校定兩所。自明昌至泰和。以隋唐遼宋遺文。參定篇目。卷帙全依唐制。其閒度時增損者。十有一二。遼宋皇統大定。文籍更革無存。永徽泰和。遺文足徵。因閱此書。以隨款異同者分析編類。庶便於觀覽。其目仍用十二章之舊。每篇目下有議。自李悝以後。同異分合前後之次。各析其沿革源流。其書則列唐律於前。而附金律於後。或有或無。或同或異。或增或減。俱詳爲之註。頗爲精密。文淵閣書目。載此書一部五册。不著卷數。永樂大典所載者。併爲四卷。今從之著錄。<br/>
</p></body>
</html>