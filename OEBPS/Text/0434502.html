<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十七 總集類存目四 七十二峯足徵集 一百一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十七
<!--sf:-->總集類存目四
</font><h2>
<!--ti:-->七十二峯足徵集 一百一卷
</h2>
<!--ed:-->江蘇巡撫採進本
<p>
<!--no:-->國朝吳定璋編。定璋字友篁。吳縣人。是集蒐歷代文士之生於太湖七十二峯閒者。錄其所作。共爲一編。凡詩八十三卷。詞二卷。賦三卷。文十三卷。所選之詩。不敍時代。惟毎姓各以類從。題曰某氏合編。仿中州集之例。人各冠以小傳。徵引頗爲賅洽。而大旨在因詩以存人。不免夸飾之見。復不免郷曲之私。濫採兼收。固其勢所必至。又如稱濮婪爲吳季札之孫。錄其高山詩三章。其詩自古未聞。不識出何典記。稱周術卽甪里先生。爲泰伯之後。載其紫芝歌一首。無論四皓姓名。出於附會。先儒辨之已明。卽舊籍流傳。此歌亦但稱四皓。未云獨出甪里也。是蓋家牒地志。自古相沿之通病。無足深詰者矣。<br/>
</p></div></body>
</html>