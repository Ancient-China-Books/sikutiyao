<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->神異經 一卷
</h2><p>
<!--no:-->舊本題漢東方朔撰。所載皆荒外之言。怪誕不經。共四十七條。陳振孫書錄解題。已極斥此書。稱東方朔撰張茂先傳之僞。今考漢書朔本傳。歷敍朔所撰述。言凡劉向所錄朔書俱是。世所傳他事皆非。其贊又言後世好事者。取其奇言怪語。附著之朔云云。則朔書多出附會。在班固時已然。此書旣劉向七略所不載。則其爲依託。更無疑義。晉書張華本傳。亦無註神異經之文。則併華註亦似屬假借。振孫所疑。誠爲有見。然隋志載此書。已稱東方朔撰。張華註。則其僞在隋以前矣。觀其詞華縟麗。格近齊梁。當由六朝文士。影撰而成。與洞冥拾遺諸記。先後竝出。故其中西北荒金闕銀盤明月珠事。陸倕石闕銘引用之。其中玉女投壼事。徐陵玉臺新詠序引用之。流傳旣久。固不妨過而存之。以廣異聞。又考廣韻去聲四十一漾。收㺊字。說文玉篇。皆所不載。註稱獸似獅子。實本此經北方有獸焉其狀如獅子名曰㺊之文。則小學家已相援據。不但文人詞藻。轉相採摭已也。隋志列之史部地理類。唐志又列之子部神仙類。今核所言。多世外恍惚之事。旣有異於輿圖。亦無關於修煉。其分隸均屬未安。今從文獻通考。列小說類中。庶得其實焉。
</p><br/></div></body></html>