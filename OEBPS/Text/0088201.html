<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 集韻 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->集韻 十卷
</h2>
<!--ed:-->兩淮馬裕家藏本
<p>
<!--no:-->舊本題宋丁度等奉敕撰。前有韻例。稱景祐四年。太常博士直史館宋祁。太常丞直史館鄭戩等。建言陳彭年邱雍等所定廣韻。多用舊文。繁略失當。因詔祁戩。與國子監直講賈昌朝王洙。同加修定。刑部郎中知制誥丁度。禮部員外郎知制誥李淑。爲之典領。晃公武讀唐志亦同。然考司馬光切韻指掌圖序。稱仁宗皇帝詔翰林學土丁公度李公淑增崇韻學。自許叔重而降。凡數十家。總爲集韻。而以賈公昌朝王公洙爲之屬。治平四年。余得旨繼纂其職。書成上之。有詔頒焉。嘗因討究之暇。科別淸濁。爲二十圖云云。則此書奏於英宗時。非仁宗時。成於司馬光之手。非盡出丁度等也。其書凡平聲四卷。上聲去聲入聲各二卷。共五萬三千五百二十五字。視廣韻增二萬七千三百三十一字。（案廣韻凡二萬六千一百九十四字。應增二萬七千三百三十一字。於數乃合。原本誤以二萬爲一萬。今改正。）熊忠韻會舉要。稱舊韻但作平聲一二三四。集韻乃改爲上下平。今檢其篇目。乃舊韻作上下平。此書改爲平聲一二三四。忠之所言。殊爲倒置。惟廣韻所註通用獨用。封演聞見記。稱爲唐許敬宗定者。改併移易其舊部。則實自此書始。東齋記事。稱景祐初以崇政殿說書賈昌朝言。詔度等改定。韻窄者十三處。許令附近通用。是其事也。今以廣韻互校。平聲併殷於文。併嚴於鹽添。併凡於咸銜。上聲併隱於吻。去聲併廢於隊代。併焮於問。入聲併迄於物。併業於葉帖。併乏於洽狎。凡得九韻。不足十三。然廣韻平聲鹽添咸銜嚴凡。與入聲葉帖洽狎業乏。皆與本書部分相應。而與集韻互異。惟上聲併儼於琰忝。併范於豏檻。去聲併釅於豔㮇併梵於陷鑑。皆與本書部分不應。而乃與集韻相同。知此四韻。亦集韻所併。而重刊廣韻者。誤據集韻以校之。遂移其舊第耳。其駁廣韻註。凡姓望之出。廣陳名系。旣乖字訓。復類譜牒。誠爲允協。至謂兼載他切。徒釀細文。因併删其字下之互註。則音義俱別。與義同音異之字。難以遽明。殊爲省所不當省。又韻主審音。不主辨體。乃篆籀兼登。雅俗竝列。重文複見。有類字書。亦爲繁所不當繁。其於廣韻。蓋亦互有得失。故至今二書竝行。莫能偏廢焉。<br/>
</p></div></body>
</html>