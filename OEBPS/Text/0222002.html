<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->直隸總督採進本

<div id="text"><font size="-1">
<!--fi:-->子部十七
<!--sf:-->天文算法類存目
</font><h2>
<!--ti:-->折衷歷法 十三卷
</h2><p>
<!--no:-->明朱仲福撰。仲福靈壽人。初。元郭守敬作授時歷。明洪武中。因其書作大統歷。而去其上考下求歲實消長之法。是以嘉靖中以大統授時二歷相較。考古則氣差三日。推今則時差九刻。何瑭邢雲路鄭世子載堉諸人。紛紛攻詰。迄無定論。仲福是書。成於萬歷二十二年。用萬歷九年爲歷元。折衷二歷強弱之閒。以爲活法。然大抵勉強牽就。非能密合天行。且授時所定歲實。其小餘爲二千四百二十五分。已爲不密。以史所載考之。丁丑年冬至在戊戌日夜半後八刻半。又定戊寅冬至在癸卯日夜半後三十三刻。己卯冬至在戊申日夜半後五十七刻。庚辰冬至在癸丑日夜半後八十一刻。辛巳冬至在己未日夜半後六刻。夫一歲小餘二十四刻二十五分。積之四歲。正得九十七刻。無餘無欠。而丁丑至辛巳四年。已多半刻。其積算未精。已概可見。仲福步日躔術。乃定日平行一度躔。周爲三百六十五度二十五分。仍是後漢時四分最疎之率。是名爲折衷授時大統二法。實較二法爲尤舛矣。
</p><br/></div></body></html>