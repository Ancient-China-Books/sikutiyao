<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->內外傷辨惑論 三卷
</h2><p>
<!--no:-->金李杲撰。杲字明之。自號東垣老人。眞定人。嘗以納貲得官。監濟源稅。案元硯堅作東垣老人傳。稱杲以辛亥年辛。年七十二。則當生於世宗大定二十年庚子。金亡時年五十五。入元十七年乃終。故舊本亦或題元人。而元史亦載入方技傳也。初杲母攖疾。爲衆醫雜治而死。迄莫知爲何證。杲自傷不知醫理。遂捐千金。從易州張元素學。盡得其法。而名乃出於元素上。卓爲醫家大宗。是編發明內傷之證。有類外感。辨別陰陽寒熱。有餘不足。而大旨總以脾胃爲主。故特製補中益氣湯。專治飲食勞倦。虛人感冒。法取補土生金。升淸降濁。得陰陽生化之旨。其闡發醫理。至爲深微。前有自序。題丁未歲。序中稱此論束之高閣十六年。以長歷推之。其書蓋出於金哀宗之正大九年辛卯也。
</p><br/></div></body></html>