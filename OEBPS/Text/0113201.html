<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 五代史補 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->五代史補 五卷
</h2>
<!--ed:-->浙江朱彝尊家曝書亭藏本
<p>
<!--no:-->宋陶岳撰。岳字介立。潯陽人。宋初薛居正等五代史成。岳嫌其尚多闕略。因取諸國竊據。累朝創業事蹟。編次成書。以補所未及。自序云。時皇宋祀汾陰之後。歲在壬子。蓋眞宗之祥符五年也。晁公武讀書志載此書作五代補錄。然考岳自序。實稱五代史補。則公武所記爲誤。公武又云共一百七事。今是書所載。梁二十一事。後唐二十事。晉二十事。漢二十事。周二十三事。共一百四事。較公武所記少三事。考王明淸揮麈錄。載母邱儉貧賤時。借文選於交遊閒。有難色。發憤異日若貴。當版鏤之遺學者。後仕蜀爲宰相。遂踐其言刊之。印行書籍。創見於此。事載陶岳五代史補云云。今本無此條。殆傳寫有遺漏矣。此書雖頗近小說。然敍事首尾詳具。率得其實。故歐陽修新五代史。司馬光通鑑。多采用之。其閒如莊宗獵中牟。爲縣令所諫一條。云忘其姓名。據通鑑則縣令乃何澤。又楊行密詐盲一條。云首尾僅三年。考行密詐盲。至殺朱三郞。實不及三年之久。又王氏據福建一條云。王審知卒。弟延鈞嗣。據薛史通鑑。延鈞乃審知之子。又梁震裨贊一條。云莊宗令高季興歸。行已浹旬。莊宗易慮。遽以詔命襄州節度劉訓。伺便囚之。季興行至襄州心動。遂棄輜車南走。至鳳林關已昏黑。於是斬關而去。是夜三更。向之急遞果至。通鑑考異。辨莊宗當時。並無詔命遣急遞之事。岳所據乃傳聞之誤。凡此之類。雖亦不免疎失。然當薛史旣出之後。能網羅散失。裨益闕遺。於史學要不爲無助也。<br/>
</p></div></body>
</html>