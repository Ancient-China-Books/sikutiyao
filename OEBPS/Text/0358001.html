<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->蘇平仲集 十六卷
</h2><p>
<!--no:-->明蘇伯衡撰。伯衡有空同子瞽說。已著錄。是集卷首有洪武四年劉基序。而集中厚德菴記云。菴成於洪武壬戌十二月。則是記乃洪武十五年以後之作。基所序者。尚未定之初稾也。又集末有洪武八年胡翰跋。謂伯衡選爲太學官。居太學六年。考明史稱伯衡以丙午歲爲國子學錄。伯衡所著國子學同官記。稱以丁未陞學正。其詩又有庚戌七月十日奉命編摩國史口號。則伯衡由學正擢編修。實在洪武三年。上距丙午僅五年。翰與伯衡同時。所敍不應有誤。或史誤移後一年歟。集爲正統壬戌處州推官黎諒所重刻。宋濂序。稱其不求似古人。而未嘗不似。又明史文苑傳。稱濂以翰林學士承旨致仕。薦伯衡自代。稱其文詞蔚贍有法。殆非虛美。鄭瑗井觀瑣言。病其用意太苦。遣詞太繁縟。不可爲法。則過高之論矣。
</p><br/></div></body></html>