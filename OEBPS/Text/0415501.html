<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 天台前集 三卷 前集別編.一卷 續集.三卷 續集別編.六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->天台前集 三卷
<!--ti:-->前集別編.一卷
<!--ti:-->續集.三卷
<!--ti:-->續集別編.六卷
</h2>
<!--ed:-->浙江范懋柱家天一閣藏本
<p>
<!--no:-->案是集皆裒輯天台題咏。前集宋李庚原本。林師蒧等增修。皆錄唐以前詩。成於寧宗嘉定元年戊辰。有郡守宣城李兼序。前集別編一卷。則師蒧子表民所輯補。又附拾遺詩十二首。有陳耆卿跋。及表民自記。題癸未小至。乃嘉定十六年。續集前二卷。亦李庚原本。後一卷。則師蒧林登李次謩等所彙錄。皆宋初迄宣政閒人之詩。亦成於嘉定元年。後附拾遺詩七首。跋稱得此於會稽鬻書者十年。今刻之。續集後似亦爲表民所題也。續集別編。則表民以所得南渡後諸人之詩。及續集內闕載者。次第裒次而成。前五卷末有表民自跋。題戊申中秋。乃理宗淳祐八年。後一卷末題庚戌夏五。則淳祐十年。蓋父子相繼甄輯。歷四十年而後成書也。庚字子長。其爵里無考。惟李兼序。有李棨出其先公御史所裒文集語。又有寓公李公語。則嘗官御史。而流寓天台者也。師蒧字詠道。臨海人。嘗官州學學諭。表民字逢吉。與林登李次謩。仕履均不可考。表民別有赤城集。詩文兼載。此集則有詩而無文。雖僅方偶之賦詠。而遺集淪亡者。毎藉此以幸存百一。足爲考古者採摭之所資。固當與會稽掇英總集諸書竝傳不廢矣。此爲明初刊本。而前集後題台州州學教授姚宜中校勘一行。前集別編後題台州州學教授姜一容點檢一行。蓋原從宋刻翻雕。故尚仍舊式。惟毎集下以元亨利貞四字分編。案貞乃宋仁宗嫌名。宋代諸書。例皆改避。師蒧等不應於標目之中。顯觸廟諱。殆重刻者所妄加歟。<br/>
</p></body>
</html>