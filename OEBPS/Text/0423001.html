<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部四十三
<!--sf:-->總集類五
</font><h2>
<!--ti:-->宋元詩會 一百卷
</h2><p>
<!--no:-->國朝陳焯編。焯字默公。桐城人。順治壬辰進士。官兵部主事。是編裒輯宋元諸詩。自云散錄零鈔。或得諸山水圖經。或得諸厓碑摩搨。以及市坊村塾。道院禪宮。敝簏殘蹏。窮極蒐求。積累歳時。成茲巨帙。凡九百餘家。毎家名氏之後。倣元好問中州集例。詳其里居出處。正史之外。旁取志乘稗說。以補訂闕漏。其用心可謂勤矣。王士禎香祖筆記。載甲子祭告南海時。歳杪抵桐城。焯攜是編相商。縱觀竟日。而不言其書之可否。今觀其書。不載諸詩之出處。猶明人著書舊格。其閒網羅旣富。亦不免於疏漏蕪雜。然宋元遺集。迄今多已無傳。焯能蒐輯散佚。存什一於千百。披沙簡金。往往見寶。亦未嘗不多資考據也。
</p><br/></div></body></html>