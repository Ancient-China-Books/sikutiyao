<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 華泉集 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->華泉集 十四卷
</h2>
<!--ed:-->山東巡撫採進本
<p>
<!--no:-->明邊貢撰。貢字庭實。華泉其號也。歷城人。宏治丙辰進士。官至南京戶部尚書。事蹟具明史文苑傳。是集凡詩八卷。文六卷。魯中立海岳靈秀集曰。華泉之作。雖不逮何李。然平淡和粹。孝廟以前。海岱之才。無其倫比。胡應麟詩藪曰。世人獨推李何爲當代第一。余以爲空同關中人。氣稍過勁。未免失之怒。張大復之亮節俊語。出於天性。亦自難到。但工於文句。而乏意外之趣。獨邊華泉興象飄逸。而語尤淸圓。故當共推此人。陳子龍明詩選。則曰尚書才情甚富。能於沈穩處見其流麗。聲價在昌穀之下。君采之上。今考其詩。才力雄健不及李夢陽何景明善於用長。意境淸遠。不及徐禎卿薛蕙善於用短。而夷猶於諸人之閒。以不戰爲勝。無憑陵一世之名。而時過事移。日久論定。亦不甚受後人之排擊。三人所論。當以子龍爲持平矣。昔薛蕙於嚴嵩爲同年。頗相倡和。及嵩柄國。蕙卽謝絕往還。併削去舊作。不留一字。至今爲論者所稱。是集乃以送嵩之作列爲壓卷。不免見疑於淸議。然詩集爲貢沒之後。其里人劉天民所編。時當嘉靖戊戌。正嵩權熾盛之日。或天民無識。趨附時局以爲榮。非貢本志歟。其文集亦大名魏允孕所續刊。自明以來。談藝家置而不論。今核其品格。實遠遜有韻之詞。蓋才有偏長。物不兩大。附詩以行。視爲琬炎之藉可矣。<br/>
</p></body>
</html>