<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 淸河書畫表 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->淸河書畫表 一卷
</h2>
<!--ed:-->浙江鮑士恭家藏本
<p>
<!--no:-->明張丑記其家累世所藏書畫也。丑自序稱其始祖號眞關處士者。卽收藏書畫有黃庭堅劉松年諸蹟。已散佚無存。是表所列。以書畫時代爲經。以世系爲緯。第一格爲其高祖元素所藏。第二格爲其曾伯祖維慶曾祖子和所藏。第三格爲其祖約之叔祖誠之所藏。第四格爲其父茂實所藏。第五格爲其兄以繩所藏。第六格爲丑所自藏。第七格爲其姪誕嘉所藏。上迄晉。下迄明。計作者八十一人。四十九帖。一百十五圖。中多名蹟。蓋自其高祖卽出沈度沈粲之門。其曾祖亦與沈周游。其祖父皆與文徵明父子爲姻婭。世好淵源有自。故丑特以賞鑑聞。然據其自序。則作表之時。家事中落。已斥賣盡矣。此特追錄其名耳。<br/>
</p></body>
</html>