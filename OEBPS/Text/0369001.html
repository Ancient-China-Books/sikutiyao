<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 馮少墟集 二十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->馮少墟集 二十二卷
</h2>
<!--ed:-->江蘇巡撫採進本
<p>
<!--no:-->明馮從吾撰。從吾有元儒考略。已著錄。其集初刻止於萬歷壬子。此本乃其次子嘉年。益以癸丑以後。至天啓辛酉作類序重刻。自卷一至卷十二皆語錄。卷十三至卷十八皆詩文。卷十九至卷二十爲族譜家乘。卷二十一至卷二十二爲關學編。蓋生平著作。彙於此集。其中講學之作。主於明理。論事之作。主於達意。不復以辭采爲工。然有物之言。篤實切明。雖字句閒涉俚俗。固不以弇陋譏也。惟其與朱童蒙爭論首善書院講學一疏。稱宋之不競。以禁講學故。非以講學故也。先臣守仁當兵事倥偬。不廢講學。卒成大功。此臣之所以不恤毀譽而爲此也。又郭允厚郭興治等劾鄒元標。從吾又上疏力爭。稱京師講學。昔已有之云云。其說頗爲固執。夫士大夫自甲科通籍。於聖賢大義。不患不知。顧實踐何如耳。不在乎聚而講也。維古極盛之治。有皋夔稷契。亦越小康之世。有房杜王魏。韓范富歐陽。亦何嘗招百司執事。環坐而談心性哉。無故而舍其職司。呼朋引類。使其中爲君子者。授人以攻擊之閒。爲小人者。借此爲攀附之途。黨禍之興。未必非賢者開門而揖盜也。至於謂宋之不競。由禁講學。尤爲牽合。考宋之黨禁。始於寧宗慶元二年八月。弛於嘉泰二年二月。中閒不過六七年耳。至於寶慶以後。周程張邵。竝從祀孔子廟庭。紫陽東萊之流。竝邀褎贈。理宗得諡爲理。實由於是。蓋道學大盛者四五十年。而宋乃亡焉。史傳具存。可以覆案。安得以德祐之禍。歸咎於慶元之禁乎。從吾初爲御史。拒絕閹人。劾罷胡汝寧。禁大計苞苴。又上疏諫神宗不親政事。幾遘危禍。後廷議三案。亦持正不阿。卓然不愧爲名臣。惟此兩疏。意雖善而未計其流弊。故附糾其失。俾來者無惑焉。<br/>
</p></div></body>
</html>