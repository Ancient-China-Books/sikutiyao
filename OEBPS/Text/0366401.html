<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 雲邨文集 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->雲邨文集 十四卷
</h2>
<!--ed:-->兩淮鹽政採進本
<p>
<!--no:-->明許相卿撰。相卿有史漢方駕。已著錄。是集爲相卿所自定。簡擇頗精。自序謂棄其脫遺不可讀者。存其餘可讀者。其自題絕句有曰。雲邨病老語多哤。造次詩成絕宋腔。還溯開元論風格。拾遺壇上樹旌幢。蓋自以所學爲未足。欲進而求之唐人也。今觀其詩。大抵近體居多。五言有大歷之調。七言出入於陳師道陳與義閒。可謂自知之審矣。章疏切實。雜文體裁雅潔。亦多有道之言。無明季士大夫求名若渴之習。殆篤實君子歟。其歸田後與王子揚書。稱時慮更切。不敢以歸爲幸。乃今傳聞日駭。事勢日危。旦夕念北。如昔之思南。其惓惓君國之意。視所謂去國一身輕似葉。高名千古重於山者。相去蓋不啻倍蓰也。<br/>
</p></div></body>
</html>