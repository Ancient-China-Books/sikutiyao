<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->資暇集 三卷
</h2><p>
<!--no:-->唐李匡乂撰。舊本或題李濟翁。蓋宋刻避太祖諱。故書其字。如唐修晉書。稱石虎爲石季龍。或作李乂。亦避諱刊除一字。如唐修隋書。稱韓擒虎爲韓擒。實一人也。文獻通考一入雜家。引書錄解題作李匡文。一入小說家。引讀書志作李匡義。而字濟翁則同。陸遊集有此書跋。亦作李匡文。王楙野客叢書作李正文。然讀書志實作匡乂。諸書傳寫自誤耳。匡乂始末未詳。書中稱再從叔翁汧公。知爲李勉從孫。又稱宗人翰作蒙求。載蘇武鄭衆事云云。則晉翰林學士李翰之族。其人當在唐末。唐書藝文志有李匡文兩漢至唐年紀一卷。註曰昭宗時宗正少卿。蓋卽匡乂。書中但自稱守南漳。蓋所歷之官。非所終之官也。讀書志載是書有匡乂有自序曰。世俗之談。類多譌誤。雖有見聞。嘿不敢證。故著此書。上篇正誤。中篇談原。下篇本物。此本前有虞山錢遵王氏藏書印。蓋也是園舊物。末題埭川顧氏家塾梓行。中閒貞字徵字完字皆闕筆。蓋南宋所刊。殷字亦尚闕筆。則猶刻於理宗以前。宣祖未祧之時。較近本爲善。然無自序。疑裝輯者佚之。書中亦不標三篇之目。其所說之事。則皆與目應。疑自序乃櫽括之詞。原未標目也。其書大抵考訂舊文。黃伯思東觀餘論嘗駁其茶託一條。黃朝英緗素雜記嘗駁其儤直一條。胡仔苕溪漁隱叢話嘗駁其藥欄一條。王楙野客叢書嘗駁其急急如律令一條。今觀所辨。如千里不唾井事。云本因南朝宋之計吏。不知玉臺新詠舊本載曹植代劉勳出妻王氏詩。已有千里不唾井。況乃昔所奉句。則宋計吏之說爲誤。又蜀妓薛濤見於唐人詩集者。無不作濤。此書獨作薛陶。顯爲譌字。又解龍鐘爲龍所踐處。亦涉穿鑿。又全書均考證之文。而穆寧啗熊白一條。忽雜嘲謔雜事。於體例尤爲不倫。然如謂荀悅漢紀。防將來之誤。角里直書祿里。足驗用字上加一拂。別作甪字之非。謂論語宰予晝寢作畫寢。乃梁武帝之說。傷人乎。不問馬。不字斷句。乃經典釋文之說。均不始於韓愈筆解。謂五臣註文選。竊據李善之本。謂韓愈諱辨誤以杜度爲名。謂有母之人。不可稱舅氏爲渭陽。謂作詩疏之陸璣。名從玉傍。非士衡。謂萬幾字譌作機。由漢王嘉封事。謂除授二字有分。以至座前閣下之別。竹甲題籤門杖之始。皆引證分明。足爲典據。其中酇侯音鹺一條。明焦竑作筆乘。摭爲異聞。不知屬沛國者音鹺。屬南陽者音贊。匡乂已引鄒氏史記註。駁讀鹺之非。竑殆未見此書也歟。
</p><br/></div></body></html>