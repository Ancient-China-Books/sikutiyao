<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪汝瑮家藏本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->西隱集 十卷
</h2><p>
<!--no:-->明宋訥撰。訥字仲敏。滑縣人。元至正中舉進士。官鹽山知縣。洪武十三年。徵爲國子助教。陞翰林學士。文淵閣大學士。遷國子祭酒卒。正德中追諡文恪。事蹟具明史本傳。劉三吾撰訥墓誌。稱所著西隱集十七卷。而明史藝文志。黃虞稷千頃堂書目。俱作十卷。此本有東萊劉師魯序。稱其集初爲上海張趨所手錄。滑人王崇之令上海。從其後求得而刻之。歲久漫漶。師魯因鳩工重刻。蓋卽十卷之本。豈張趨繕錄之時。又有所删併。故與墓誌不合歟。集前四卷爲賦詩。後六卷爲雜文。附以明太祖手敕四道。及白雲茅屋賦二篇。記一篇。白雲茅屋者。訥所築別墅之名也。訥領成均冑子之任。師道嚴正。爲一時典型。文章亦渾厚醇雅。其奉敕製大學碑。極爲太祖所賞。今具載集中。又有壬子歲考試秋闈次北平詩。及秋闈卽事諸詩。壬子乃洪武六年。蓋訥未仕之前。已應聘爲北平考官。而本傳墓誌。均未之載。其過元故宮詩十九首。尤纏縣悱惻。有風人忠厚之遺。朱彝尊靜志居詩話。亦甚推其半船涼色潮生海。兩岸秋風浪拍沙。華表柱頭相語鶴。秣陵江上獨歸鴻諸佳句云。
</p><br/></div></body></html>