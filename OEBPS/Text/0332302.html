<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 默堂集 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->默堂集 二十二卷
</h2>
<!--ed:-->浙江鮑士恭家藏本
<p>
<!--no:-->宋陳淵撰。淵字知默。一字幾叟。沙縣人。楊萬里序。稱爲瓘之猶子。而集乃自稱瓘之姪孫。疑萬里筆誤也。紹興七年。詔舉直言敢諫之士。以胡安國薦。除御史。官至宗正少卿。嘗牓所居之室曰默堂。其門人沈度編次詩文。因以名集。凡文十二卷。詩十卷。淵爲楊時弟子。傳程氏之學。故上殿劄子。首闢王安石。又如詆秦檜。糾莫脟鄭億年。論宰執不職。皆侃侃不阿。其他議論時政。亦多切實。爲詩不甚雕琢。然時露眞趣。異乎宋儒之以詩談理者。惟與翁子靜論陶淵明。以不知義責之。未免講學諸人。好爲高論之錮習。又力崇洛學。而於陳瓘之事佛。獨津津推獎。亦未免牽於私情。不爲至公耳。宋史藝文志。載淵集二十六卷。詞三卷。此本止二十二卷。未知爲傳寫脫佚。或宋史字誤。又別本十二卷。題曰存誠齋集。蓋淵嘗以存誠齋銘示學者。故後人以名其集。有文無詩。第一卷末較此本少啓三篇。第九卷末較此本少書二篇。字亦多所譌闕。未若此本之完善也。<br/>
</p></body>
</html>