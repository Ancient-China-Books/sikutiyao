<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 帝王經世圖譜 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->帝王經世圖譜 十六卷
</h2>
<!--ed:-->永樂大典本
<p>
<!--no:-->宋唐仲友撰。仲友字與政。金華人。紹興中登進士第。復中宏詞科後守台州。與朱子相忤。爲朱子所論罷。故宋史不爲立傳。惟王象之輿地紀勝。稱其博聞洽識。尤尚經制之學。又朱右白雲稾有題宋濓所作仲友補傳云。在台州發粟賑饑。抑奸拊弱。出剏浮梁以濟艱涉。民利賴焉。則仲友立身。自有本末。其與朱子相軋。蓋以陳亮之誣構。觀周密齊東野語所載唐朱交奏始末一條。台妓嚴蕋一條。其事蹟甚明。未可以是病仲友也。是書原本十卷。永樂大典所載。以圖譜數繁。析爲一十五卷。然但均其篇頁。而不復分別其門目。割裂舛混。原次遂不可尋。今詳爲釐正。依類排比。分爲一十六卷。體例之淆。句字之誤。則各爲考核更定。而附註案語於下方。其書分類纂言。大要以周禮爲綱。而諸經史傳。以類相附。於先聖大經大法。咸縱橫貫串。曲暢㫄通。故以帝王經世爲目。其所繪畫。州居部分。經緯詳明。具有條理。其所辨訂。不甚主註疏舊說。而引據博贍。亦非杜撰空談。蓋考證之學。議論易而圖譜難。圖譜之學。陰陽奇偶。推無形之理易。名物制度。考有據之典難。仲友此編。可徵其學有根柢矣。自宋以來。儒者拘門戶之私。罕相稱引。沈埋蠹簡。垂數百年。一旦自發其光。仰邀宸翰。且特命剞厥。以廣其傳。豈非眞是眞非。待聖人而後定哉。臣等編次之餘。旣仰欽睿鑑高深。且以慶是書之遭遇也。<br/>
</p></div></body>
</html>