<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮鄭注句讀 十七卷 坿監本正誤石經正誤 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮鄭注句讀 十七卷
<!--st:--><font size="-1">坿</font>監本正誤石經正誤 二卷
</h2>
<!--ed:-->浙江鮑士恭家藏本
<p>
<!--no:-->國朝張爾岐撰。爾岐有周易說略。已著錄。是書全錄儀禮鄭康成注。摘取賈公彥疏。而略以己意斷之。因其文古奧難通。故竝爲之句讀。馬端臨文獻通考。載其父廷鸞儀禮注疏序。稱其家有景德中官本儀禮疏。正經注語。皆標起止。而疏文列其下。因以監本附益之。手自點校。并取朱子禮書。與其門人高弟黃氏楊氏續補之編。分章析條。題要其上。今廷鸞之書不傳。爾岐是編體例略與相近。案禮記曰。一年視離經辨志。注曰離經斷句絕也。則句讀爲講經之先務。沈約宋書樂志。於他樂歌皆連書。惟鐸舞曲。聖人制禮樂篇。有聲音而無文義。恐迷其句。遂每句空一字書之。則難句者爲之離析。亦古法也。至於字句同異。考證尤詳。所校除監本外。則有唐開成石經本。元吳澄本。及陸德明音義。朱子與黃榦所次經傳通解諸家。其謬誤脫落衍羨顛倒經注混淆之處。皆參考得實。又明西安王堯惠所刻石經補字。最爲舛錯。亦一一駁正。蓋儀禮一經。自韓愈已苦難讀。故習者愈少。傳刻之譌愈甚。爾岐茲編。於學者可謂有功矣。顧炎武少所推許。而其與汪琬書云。濟陽張君稷若。名爾岐者。作儀禮鄭注句讀一書。頗根本先儒。立言簡當。以其人不求聞達。故無當時之名。而其書實似可傳。使朱子見之。必不僅謝監嶽之稱許也。又其廣師一篇。曰獨精三禮。卓然經師。吾不如張稷若。乃推挹之甚至。非徒然也。爾岐蒿菴集中。有自序一篇。稱尚有吳氏儀禮考注訂誤一卷。今不在此編中。然此編乃新刊之本。無所佚脫。或是卷又自別行歟。<br/>
</p></div></body>
</html>