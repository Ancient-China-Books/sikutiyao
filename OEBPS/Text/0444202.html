<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->龍川詞 一卷
<!--ti:-->補遺 一卷
</h2><p>
<!--no:-->宋陳亮撰。亮有三國紀年。已著錄。宋史藝文志。載其詞四卷。今不傳。此集凡詞三十首。已具載本集。然前後不甚詮次。此本爲毛晉所刻。分調類編。復有晉跋。稱據家藏舊刻。蓋摘出別行之本。又補遺七首。則從黃昇花菴詞選採入者。詞多纖麗。與本集迥殊。或疑贗作。毛晉跋。稱黃昇與亮倶南渡後人。何至謬誤若此。或昇惟選綺豔一種。而亮子沈所編本集。特表其父磊落骨幹。故若出二手云云。考亮雖與朱子講學。而不廢北里之游。其與唐仲友相忤。讒構於朱子。朱子爲其所賣。誤興大獄。卽由亮狎台州官妓。囑仲友爲脫籍。仲友沮之之故。事載齊東野語第十七卷中。則其詞體雜香奩。不足爲異。晉之所跋。可謂得其實矣。
</p><br/></div></body></html>