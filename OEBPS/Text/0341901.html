<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 靈巖集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->靈巖集 十卷
</h2>
<!--ed:-->永樂大典本
<p>
<!--no:-->宋唐士恥撰。士恥爵里始末。諸書不載。案金華志有靈巖山。山有靈巖寺。爲梁劉孝標故宅。其集以靈巖爲名。與山相合。集中有兩溪詩。據志卽金華之瀫溪也。則士恥當爲金華人。集中又有府判何公行狀一首。府判名松。字伯固。卽金華何基之大父。士恥之母。爲松女弟。士恥又爲松壻。亦世籍金華之徵矣。考金華諸唐。自堯封首登紹興二年進士。累官龍圖閣朝散大夫。子饒州教授仲温。樂平主簿仲義。及知台州仲友。竝紹興中進士。仲友復中宏詞科。仲友三子。名士俊士特士濟。亦與何爲姻婭。見朱子案仲友第三狀。集中通吉守史彌忠啓云。大父朝蹟之累年。嘗在王國履簪之列。先世符麾之昔日。又聯金昆羇靮之遊。上聯似指堯封爲朝散時言。下聯似指仲友知台州時言。案其世系。殆堯封之諸孫。仲友之猶子。特其或爲仲温之子。或爲仲義之子。則不可得而詳耳。其官階可考者。集中有謝許南丞薦舉啓云。僅以門調出玷於士流。又啓云。曩緣芘蔭常領簿書。通羅守啓云。牽絲邑屬讞獄掾曹。又有交代張司理一啓。其他簡牘。率云冒綰理曹。典司五聽。知士恥以門敘入仕。薦充改秩。嘗任丞倅問刑之官。其宦迹可考者。曰吉州。曰臨江。曰建昌。曰萬安。知歷官皆在江右諸郡。其文字紀年可考者。上自嘉定。下至淳祐。知爲寧宗理宗時人。其他則集無明文。莫得而稽矣。集中制誥等作。絕無除授姓名。卽表檄箴銘贊頌諸篇。亦皆擬作。其題自羲軒以至漢唐。閒取北宋八朝與南渡初年時事。考高宗立詞科凡十二題。制詔誥表露布檄箴銘記贊頌序。內雜出六題。分爲三場。每場體制。一古一今。士恥所作。蓋卽備詞科之用也。仲友曾著詞科雜錄。其亦家學擩染。世擅其長歟。集久失傳。非惟史不著錄。卽志乘亦不登其姓名。故談藝諸家。率不之及。今從永樂大典內採輯。次爲十卷。並其代人之作。以類附焉。循誦其文。洽聞殫見。古澤斑然。非南宋末流。操臆見騁空談者。所能望其涯涘。未可以其名不著而忽之也。<br/>
</p></div></body>
</html>