<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 長短經 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->長短經 九卷
</h2>
<!--ed:-->編修勵守謙家藏本
<p>
<!--no:-->唐趙蕤撰。孫光憲北夢瑣言。載蕤梓州鹽亭人。博學韜鈐。長於經世。夫婦俱有隱操。不應辟召。唐書藝文志亦載蕤字太賓。梓州人。開元中召之不赴。與光憲所紀略同。惟書名作長短要術爲少異。蓋一書二名也。是書皆談王伯經權之要。成於開元四年。自序稱凡六十三篇。合爲十卷。唐志與晁公武讀書志。卷數並同。今久無刊本。王士禎居易錄記徐乾學嘗得宋槧於臨淸。此本前有傳是樓一印。又有健菴收藏圖書一印。後有乾學名印。每卷之末。皆題杭州淨戒院新印七字。猶南宋舊刻。蓋卽士禎所言之本。然僅存九卷。末有洪武丁巳沈新民跋。稱其第十卷載陰謀家本闕。今存者六十四篇云云。<span class="jiazhu">案此跋全勦用晁公武之言。疑書賈僞託。</span>是佚其一卷。而反多一篇。與蕤序六十三篇之數不合。然勘驗所存。實爲篇六十有四。疑蕤序或傳寫之譌也。第一卷八篇。題曰文上。第三卷四篇。題曰文下。第二卷四篇。則有子目而無總題。以例推之。當脫文中二字。第四卷一篇。題曰霸紀上。第五卷一篇。論七雄之事。題曰霸紀中。第六卷一篇。論三國之事。亦無總題。以例推之。當脫霸紀下三字。第七卷二篇。題曰權議。第八卷十九篇。題曰雜說。第九卷二十四篇。題曰兵權。其第十卷所謂陰謀者。則今不可考。篇中註文頗詳。多引古書。蓋卽蕤所自作。註首或標以議曰二字。或亦不標。體例不一。亦未詳其故也。劉向序戰國策。稱或題曰長短。此書辨析事勢。其源蓋出於縱橫家。故以長短爲名。雖因時制變。不免爲事功之學。而大旨主於實用。非策士詭譎之謀。其言固不悖於儒者。其文格亦頗近荀卿申鑒劉邵人物志。猶有魏晉之遺。唐人著述。世遠漸稀。雖佚十分之一。固當全璧視之矣。<br/>
</p></div></body>
</html>