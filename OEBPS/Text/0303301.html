<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 道德經解 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->道德經解 二卷
</h2>
<!--ed:-->內府藏本
<p>
<!--no:-->宋蘇轍撰。轍有詩傳。已著錄。蘇氏之學。本出入於二氏之閒。故得力於二氏者特深。而其發揮二氏者。亦足以自暢其說。是書大旨主於佛老同源。而又引中庸之說。以相比附。蘇軾跋之曰。使漢初有此書。則孔老爲一。使晉宋有此書。則佛老不爲二。朱子謂其援儒入墨。作雜學辨以箴之。然二氏之書。往往陰取儒理。而變其說。儒者說經明道。不可不辨別毫釐。剖析疑似。以杜學者之岐趨。若爲二氏之學。而註二氏之書。則爲二氏立言。不爲儒者立言矣。其書本不免援儒以入墨。註其書者。又安能背其本旨哉。故自儒家言之。則轍書爲兼涉兩岐。自道家言之。則轍書猶爲各明一義。雜學辨所攻四家。攻其解易解中庸解大學者可也。攻及此書。則不揣其本而齊其末。不如徑攻老子矣。<br/>
</p></div></body>
</html>