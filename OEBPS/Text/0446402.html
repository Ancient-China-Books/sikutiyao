<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 碧雞漫志 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->碧雞漫志 一卷
</h2>
<!--ed:-->編修程晉芳家藏本
<p>
<!--no:-->宋王灼撰。灼有糖霜譜。已著錄。是編詳述曲調源流。前七條爲總論。述古初至唐宋聲歌遞變之由。次列涼州伊州霓裳羽衣曲甘州胡渭州六幺西河長命女楊柳枝喝䭾子蘭陵王虞美人安公子水調歌萬歳樂夜半樂河滿子凌波神茘枝香阿濫堆念奴嬌淸平樂雨淋鈴菩薩蠻望江南麥秀兩岐文漵子後庭花鹽角兒。凡二十八條。一一溯得名之縁起。與其漸變宋詞之沿革。蓋三百篇之餘音。至漢而變爲樂府。至唐而變爲歌詩。及其中葉。詞亦萌芽。至宋而歌詩之法漸絕。詞乃大盛。其時士大夫。多嫻音律。往往自製新聲。漸增舊譜。故一調或至數體。一體或有數名。其目幾不可殫擧。又非唐及五代之古法。灼作是編。就其傳授分明。可以考見者。核其名義正在宮調。以著倚聲所自始。其餘晚出雜曲。則不暇一一詳也。迨金元院本旣出。併歌詞之法亦亡。文士所作。僅能按舊曲平仄。循聲塡字。自明以來。遂變爲文章之事。非復律呂之事。併是編所論宮調。亦莫解其說矣。然其閒正變之由。猶頼以略得其梗概。亦考古者所必資也。其辨霓裳羽衣曲。爲河西節度使楊敬述所獻。唐明皇爲之潤色。援白居易鄭嵎詩註爲證。一掃月宮妖妄之說。又據譜謂是曲第一至第六疊。皆無拍。證唐史載王維論。按樂圖霓裳第三疊初拍之譌。持論極爲精核。他如虞美人曲。諸說各別。河滿子曲。一事異詞者。皆闕其所疑。亦頗詳愼。至念奴嬌偶以古人爲名。亦猶戚氏之例。本不出於天寶。灼特以當時。誤稱唐曲而辨之。理宜附錄。不當雜列古曲之中。鹽角兒旣據嘉祐雜志。謂出於梅堯臣。則未可附於古曲。且鹽乃曲名。隋薛道衡集。有昔昔鹽。唐張鷟朝野僉載。有突厥鹽。可以互證。乃云市鹽得於紙角上。已爲附會。且紙角幾許。乃能容一曲譜。亦不近事理。是則泛濫及之。不免千慮之一失矣。<br/>
</p></div></body>
</html>