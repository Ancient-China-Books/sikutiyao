<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 環溪詩話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->環溪詩話 一卷
</h2>
<!--ed:-->永樂大典本
<p>
<!--no:-->不著撰人名氏。皆品評吳沆之詩。及述沆論詩之語。卷首稱沆爲先環溪。又註其下曰。此集非門人所編。只稱先生爲環溪。蓋其後人所追記。趙與旹賓退錄。稱爲吳德遠環溪詩話。似乎沆所自著者。誤也。沆所著有三墳訓義。易璇璣。論語發微。易禮圖說。老子解。環溪集諸書。今惟易璇璣存。已著於錄。其經術頗有足取。而詩亦戛戛自爲。不囿於當時風氣。其大旨以杜甫爲一祖。李白韓愈爲二宗。亦閒作黃庭堅體。然非所專主。其與張右丞論杜詩旌旗日暖龍蛇動句。爲一句能言五物。乾坤日夜浮句。爲一句能滿天下一條。（案第一條孫尚書下註曰。環溪所與人議論。只稱官職。不敢指名字。故賓退錄不知張右丞之名。今亦仍其原文）賓退錄嘗駁之曰。若以句中事物之多爲工。則必皆如陳無己椒檜枏櫨楓柞樟之句。（案陳師道此句。實本之柏梁臺詩枇杷橘栗桃李梅。非所自創。趙與旹不引漢詩。而引此句。或以漢詩僅六物與）而後可以獨歩。雖杜子美亦不能專美。若以乾坤日夜浮爲滿天下句。則凡言天地宇宙四海者。皆足以當之矣。何謂無也。張輔喜司馬子長五十萬言。紀三千年事。張右丞喜杜子美一句談五物。識趣正同云云。其掊擊頗當。蓋宋詩多空疎率易。故沆立多用實字則健之說。而主持太過。遂至於偏。又所擧白閒黃裏。殺靑生白。素王黃帝。小烏大白。竹馬木牛。玉山銀海諸偶句。亦小巧細碎。頗於雅調有乖。所自爲詩。如草迷花徑煩調護。水汨蓮塘欠節宣之類。自謂摹仿豫章。實僅得其不佳處。尤不可訓。然其取法終高。宗旨終正。在宋人詩話之中。不能不存備一家也。趙與虤娯書堂詩話。亦稱其觀穫詩新月輝輝動。黃雲漸漸收之句。爲形容最工云。<br/>
</p></div></body>
</html>