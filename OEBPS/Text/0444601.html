<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 平齋詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->平齋詞 一卷
</h2>
<!--ed:-->安徽巡撫採進本
<p>
<!--no:-->宋洪咨夔撰。咨夔有春秋說。已著錄。是編爲毛晉所刊。晉跋稱未見其集。蓋汲古閣偶無其本。僅見其詞也。咨夔以才藝自負。新第後上書衞王。自宰相至州縣。無不捃摭其短。遂爲時相所忌。十年不調。故其詞淋漓激壯。多抑塞磊落之感。頗有似稼軒龍洲者。晉跋乃徒以王岐公文多富貴氣擬之。殊爲未允。咨夔父名鋮。號谷隱。有詩名。咨夔出蜀時。得書數千卷。藏蕭寺。父子考論諷誦。學益宏肆。詞註內所稱老人。卽其父也。其子勳燾熹。亦皆能紹其家學。鷓鴣天爲老人壽後闋云。諸孫認取翁翁意。插架詩書不負人。可想其世業之盛。又漢宮春一闋。乃慶其父七十作。據平齋集有壬辰小雪前奉親游道場何山五言古詩一首。中有句云。老親八十健。而集內未載其詞。疑其傳稾尚多散佚矣。<br/>
</p></body>
</html>