<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 周易懸象 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->周易懸象 八卷
</h2>
<!--ed:-->編修周永年家藏本
<p>
<!--no:-->國朝黃元御撰。元御字坤載。號研農。昌邑人。早爲諸生。因庸醫誤藥損其目。遂發憤學醫。於素問靈樞難經傷寒論金匱玉函經。皆有註釋。凡數十萬言。已別著錄醫家類中。大抵自命甚高。欲駕出魏晉以來醫者上。自黃帝岐伯秦越人張機外。罕能免其詆詞者。未免師心太過。求名太急。惟其詁經。乃頗能沿溯古義。其訓釋以觀象爲主。其觀象以說卦爲主。而參以荀九家之說。亦兼用互體。大抵縁象以明理。不糾繞飛伏納甲之術。亦不推演河洛先天之說。在近人易說中。猶可謂學有根據。惟好以己意改古書。併彖象傳於經而合文言爲一篇。此猶據鄭元本也。（鄭元本文言自爲一篇。見祟文總目。）改乾卦之次序。使與坤卦以下同。此猶據王弼本六十三卦之例也。割繫辭十九卦之說移入文言。於古吳澄有此說。（見易纂言。）斯已無據矣。至繫辭全移其次第。併多所刪節。又割掇說卦以補之。說卦更多所改正。直以孔翼爲稾本。而筆削其文。別造一經。尤非古法也。<br/>
</p></body>
</html>