<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->西溪叢語 三卷
</h2><p>
<!--no:-->宋姚寬撰。寬字令威。嵊縣人。父舜明。紹聖四年進士。南渡歷官戶部侍郞徽猷閣待制。寬以父任補官。仕至權尚書戶部員外郞樞密院編修官。其書多考證典籍之異同。如辨文選神女賦玉字爲王字之誤。辨劉攽論蕭何不爲功曹之誤。辨黃庭堅論徐浩詩瓌能字押奴來切之誤。辨歐陽修論張繼半夜鐘之誤。辨王安石詩經新義彤管爲簫笙之誤。皆極精審。至考感甄賦之始末。不辨其非。謂陶潛詩中之田子春。卽漢書劉澤傳之田生。謂杜甫詩中之黃衫少年。爲霍小玉傳之黃衫客。又謂甫俊逸鮑參軍句爲譏李白。皆失之穿鑿附會。註劉禹錫詩翁仲字。不知其不作於洛陽。註李白詩唾井字。不知其出於玉臺新詠。王宋詩引秦嘉贈婦詩。誤以第一首爲徐淑作。引詩品誤改寶釵字。皆爲疎舛。然大致瑜多瑕少。考證家之有根柢者也。葉適水心集有西溪集跋。其稱此書。以易肥遯爲飛遯。以孟子不若是恝爲不若是忿二條。又謂金海陵王南侵時。寬推論太乙熒惑行次。決其必敗。未幾果有瓜洲之事。又謂其著書二百卷。古今同異。無不該括。又謂其古樂府。流麗哀思。頗雜近體。詩長短皆絕去尖巧。乃全造古律。加於作者一等。蓋亦一代博洽工文之士矣。
</p><br/></div></body></html>