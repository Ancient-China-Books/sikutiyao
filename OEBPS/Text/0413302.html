<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 才調集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->才調集 十卷
</h2>
<!--ed:-->江蘇巡撫採進本
<p>
<!--no:-->蜀韋縠編。縠仕王建爲監察御史。其里貫事蹟皆未詳。是集毎卷錄詩一百首。共一千首。自序稱觀李杜集元白詩。而集中無杜詩。馮舒評此集。謂崇重老杜。不欲芟擇。然實以杜詩高古。與其書體例不同。故不採錄。舒所說非也。其中頗有舛誤。如李白錄愁陽春賦。是賦非詩。王建錄宮中調笑詞。是詞非詩。皆乖體例。賀知章錄柳枝詞。乃劉采春女所歌。非知章作。其曲起於中唐。知章時亦未有。劉禹錫錄別蕩子怨。乃隋薛道衡昔昔鹽。王之渙錄惆悵詞。所咏乃崔鶯鶯霍小玉事。之渙不及見。實王渙作。皆姓名譌異。然頗有諸家遺篇。如白居易江南贈蕭十九詩。賈島贈杜駙馬詩。皆本集所無。又沈佺期古意。高棅竄改成律詩。王維渭城曲。客舍靑靑楊柳春句。俗本改爲柳色新。賈島贈劍客詩。誰爲不平事句。俗本改爲誰有如斯之類。此書皆獨存其舊。亦足資考證也。縠生於五代文敝之際。故所選取法晚唐。以穠麗宏敞爲宗。救麤疎淺弱之習。未爲無見。至馮舒馮班。意欲排斥宋詩。遂引其書於崑體。推爲正宗。不知李商隱等唐書但有三十六體之目。所謂西崑體者。實始於宋之楊億等。唐人無此名也。<br/>
</p></body>
</html>