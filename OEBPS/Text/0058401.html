<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋管窺 十二卷
</h2><p>
<!--no:-->國朝徐庭垣撰。據浙江遺書總錄。庭垣秀水人。官新昌縣縣丞。然不言書成於何時。前有庭垣自序。亦無年月。案庭垣爲朱彝尊同縣人。而彝尊經義考。不載是書。則在彝尊以後矣。自宋以來。說春秋者。尊聖人而不知所以尊。遂以貶黜天王。改易正朔。舉天下干名犯義之事。皆誣稱爲孔子之特筆。而不知已亂名教之大防。庭垣自序。駁諸儒之失。有曰。世但知推尊聖人。而不知孔子當日。固一魯大夫也。於周天子則其大君。於魯公則其本國之君。於列國諸侯。則俱周天子所封建。與魯君竝尊者也。身爲人臣。作私書以賞罰王侯君公。此犯上作亂之爲。而謂聖人肯爲之乎。如謂所誅絕者。非在位之王公。豈先王先公。遂可得而誅之乎。昌言無忌。禍之招也。縱曰深藏其書。不輕示人。然聖人者不欺屋漏。明知犯上干禁而故作之。又深匿之以圖幸免。亦必無之事矣。舉世襲先儒之論。而不究其非。藉有妄人。亦曰我欲法春秋也。亦削天子位號。黜當代公卿。其將何辭以遏之云云。其持論最爲正大。又自述注釋之例曰。以左傳之事實質經。以經之異同辨例。於公羊穀梁二傳及諸儒論釋。其合於義例。先後無悖者。不復置議。如其曲說偏斷。理有窒礙。則據經文先後以駁正之云云。其立義亦爲明坦。其中如桓不書王之類。閒亦偶沿舊說。然其大旨醇正。多得經意。與焦袁熹之闕如編。其識皆在啖趙諸儒之上。正未可貴遠而賤近也。舊帙蠹蝕。字句閒有殘闕。無別本可以校補。然大旨宏綱。炳然無損。正不以一二斷簡廢之矣。
</p><br/></div></body></html>