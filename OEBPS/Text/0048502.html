<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 禮記類編 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記類編 三十卷
</h2>
<!--ed:-->浙江巡撫採進本
<p>
<!--no:-->國朝沈元滄編。元滄字麟洲。仁和人。康熙丁酉副榜貢生。以修書議敍。官文昌縣知縣。是書取禮記四十七篇。分類排纂。先五典。次五禮。而冠以通論廣論。通論兼禮樂。廣論分敬仁行學冶政六條目。末附諸禮儀節。如曲禮毋不敬。至樂不可極數語。列於廣論敬之首。賢者狎而敬之。至直而勿有數語。列於廣論行之首。夫禮者所以定親疎。至貧賤而知好禮則志不懾數段。列於開卷通論禮之首。頗爲繁碎。自序云。割截經文。各依門類。先儒有行之者。且謂此書非誦習之書。而考索之書也。誦習則檀弓有檀弓之文。緇衣有緇衣之文。考索則曲禮有內則之事。內則有少儀之事云云。其書蓋取檢閱之便。然而經文變爲類書矣。<br/>
</p></div></body>
</html>