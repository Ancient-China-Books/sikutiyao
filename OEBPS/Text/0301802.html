<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類 開元釋教錄 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十五
<!--sf:-->釋家類
</font><h2>
<!--ti:-->開元釋教錄 二十卷
</h2>
<!--ed:-->江西按察使王昶家藏本
<p>
<!--no:-->唐釋智昇撰。智昇開元中居安西崇福寺。是編以三藏經論編爲目錄。不分門目。但以譯人時代爲先後。起漢明帝永平十年丁卯。迄開元十八年庚午。凡六百六十四載。中閒傳經緇素總一百七十六人。所出大小二乘。三藏聖教。及聖賢集傳。幷及失譯。總二千二百七十八部。合七千四十六卷。分爲二錄。一曰總括羣經錄。皆先列譯人名氏。次列所譯經名卷數。及或存或佚。末列小傳。各詳其人之始末。凡九卷。其第十卷則載列代佛經目錄。凡古目錄二十五家。僅存其名。新目錄十六家。具列其數。首爲古經錄一卷。謂爲秦始皇時釋利防等所齎。其說恍惚無徵。次爲舊經錄一卷。稱爲劉向校書天祿閣所見。蓋依據向列仙傳序。稱七十二人已見佛經之文。至稱爲孔壁所藏。則無庸置辨矣。餘自漢時佛經目錄以後。則固皆有實徵者也。一曰別分乘藏錄。凡爲七類。一曰有譯有本。二曰有譯無本。三曰支派別行。四曰删略繁重。五曰拾遺補闕。六曰疑惑再譯。七曰僞邪亂眞。則各以經論類從。州列部分。與總錄一經一緯。凡八卷。其第十九卷。則大乘經律論。入藏目錄。第二十卷。則小乘經律論。聖賢集傳。入藏目錄也。佛氏舊文。茲爲大備。亦茲爲最古。所列諸傳。尤足爲考證之資。朱彝尊作經義考。號爲善本。而核其體例。多與此符。或爲規仿。或爲闇合。均未可定。然足見其爲緇流之中。嫻於著作者矣。考隋書載王儉七志。以道佛附見。合爲七門。阮孝緒七錄。則以佛錄第六。道錄第七。共爲七門。隋志則於四部之末。附載道經佛經之總數。而不列其目。唐志以下。頗載經目。而持漏實多。今於二氏之書。皆擇體裁猶近儒書者。略存數家。以備參考。至經典敍目。則惟錄此書。及白雲霽道藏目錄。以存梗概。亦猶隋志但列總數之意云爾。<br/>
</p></body>
</html>