<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 梅山續稾 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->梅山續稾 十七卷
</h2>
<!--ed:-->浙江鮑士恭家藏本
<p>
<!--no:-->宋姜特立撰。特立字邦傑。麗水人。父綬。靖康中殉難。南渡後蔭補承信郞。孝宗召爲太子春坊。累官浙東馬步軍副總管慶遠軍節度使。事蹟具宋史佞倖傳。陳振孫書錄解題。載梅山稾六卷。續稾十五卷。列之詩集類中。則兩集皆有詩無文。此本出休寧汪森家。附以雜文及詩餘。共爲十七卷。不知何人所增輯。森序稱其流傳絕少。故繕寫以傳。則亦罕覯之本。其正稾六卷。藏書家皆不著錄。意其散佚已久矣。特立在當時恃光宗藩邸之舊。頗攬權勢。屢爲廷臣所糾。其人殊不足道。陳振孫稱其本一士人。塗轍一異。儼然暬御之態。蓋惜之也。然論其詩格。則意境特爲超曠。往往自然流露。不事雕琢。同時韓元吉陸游。皆愛之。亦有由矣。其上梁文引。自述其生平最悉。有云百首之淸詩夜上。九重之丹詔晨頒。今考此集所載。皆官春坊以後之作。而所云百首者。集中不載。或在所佚之數歟。<br/>
</p></body>
</html>