<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 珊瑚木難 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->珊瑚木難 八卷
</h2>
<!--ed:-->兩淮鹽政採進本
<p>
<!--no:-->明朱存理撰。存理有旌孝錄。已著錄。朱彝尊靜志居詩話曰。存理自少至老。未嘗一日忘學問。人有異書。必從訪求。以必得爲志。所纂集凡數百卷。旣老不厭。坐貧無以自資。其書旋亦散去。江南通志亦曰。元季明初中吳南園何氏。笠澤虞氏。廬山陳氏。書籍金石之富。甲於海內。繼其後者。存理其尤也。茲編悉載所見字畫題跋。其卷中前人詩文。世所罕覩者。亦附錄焉。前有文徵明文嘉王穉登王騰程四人名氏。蓋出於四家收藏者爲多。徵明等皆以賞鑒相高。故所貯竝多名蹟。存理又工於考證。凡所題品。具有根據。與眞贋雜糅者不同。惟其書從無刊本。轉相傳寫。譌脫頗多。今詳加釐正。而闕其所不可知者。著之於錄。<br/>
</p></div></body>
</html>