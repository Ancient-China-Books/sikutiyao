<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 梁園寓稾 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->梁園寓稾 九卷
</h2>
<!--ed:-->山西巡撫採進本
<p>
<!--no:-->明王翰撰。翰字時舉。禹州人。元季隱居中條山。明初出爲周王橚長史。王素驕。有異志。翰屢諫弗納。斷指佯狂去。後王敗得不坐。其事附見明史周王傳中。後起爲翰林編修。尋謫廉州教授。夷獠亂城陷抗節死。明史藝文志。載所著有敝帚集五卷。梁園寓稾九卷。敝帚集今未見。此書卷數與明史合。焦竑經籍志止稱寓稾二卷。誤也。焦志別載翰山林樵唱一卷。今亦未見。殆併佚歟。翰始抗驕王。終殉國難。其立身具有本末。發爲文章。率具剛勁之氣。故古體往往有質直語。然自抒性情。無元人穠纖之習。七言古體。聲調亦頗高朗。朱彝尊輯明詩綜。未錄翰詩。當由未覩斯集。今以其人而特存之。亦聖代表章忠烈。闡揚幽隱之意也。<br/>
</p></div></body>
</html>