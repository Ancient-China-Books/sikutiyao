<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 古樂經傳 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->古樂經傳 五卷
</h2>
<!--ed:-->左副都御史黃登賢家藏本
<p>
<!--no:-->國朝李光地撰。光地有周易觀彖。已著錄。是書取周禮大司樂以下二十官爲經。以樂記爲之傳。又有附樂經。附樂記。統爲五卷。樂經樂記。爲光地所自訂。其樂教樂用二篇。則其孫淸植。以遺稿輯成者也。樂經之最不易通者。莫若大司樂一篇。蓋竇公以後。久失其傳。鄭氏所注。亦自隱奧難曉。學者各爲之說。遂至紛紜轇轕。聚訟無休。光地之論。謂經文圜鍾爲宮。當作黃鍾爲宮。蓋卽以黃鍾爲宮也。黃鍾爲角。則黃鍾角調也。其起調畢曲之律以姑洗。太蔟爲徵。則太蔟徵調也。其起調畢曲之律以南呂。姑洗爲羽。則姑洗羽調也。其起調畢曲之律以大呂。據此。則黃鍾爲角。乃姑洗爲黃鍾之角。太蔟爲徵。乃南呂爲太蔟之徵。姑洗爲羽。乃大呂爲姑洗之羽。經文似當云黃鍾之角。太簇之徵。姑洗之羽。不得云黃鍾爲角。太蔟爲徵。姑洗爲羽。光地錯綜比附。亦未免迂曲而不可通。然其以上文祀天神四望所用之律爲證。亦自有意義。正不妨存此一解。以補前人所未備也。其他立說。亦多考核確當。議論精詳。蓋其究心此事。用力甚深。與一切師心臆度者。固自有閒矣。<br/>
</p></div></body>
</html>