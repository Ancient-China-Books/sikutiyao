<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 範村菊譜 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->範村菊譜 一卷
</h2>
<!--ed:-->浙江鮑士恭家藏本
<p>
<!--no:-->宋范成大撰。記所居範村之菊。成於淳熙丙午。蓋其以資政殿學士領宮祠家居時作。自序稱所得三十六種。而此本所載。凡黃者十六種。白者十五種。雜色四種。實止三十五種。尚闕其一。疑傳寫有所脫佚也。菊之種類至繁。其形色幻化不一。與芍藥牡丹相類。而變態尤多。故成大自序。稱東陽人家菊圃。多至七十種。將益訪求他品爲後譜也。今以此譜與史正志譜相核。其異同已十之五六。則菊之不能以譜盡。大概可覩。但各據耳目所及。以記一時之名品。正不必以掛漏爲嫌矣。至種植之法。花史特出芟蕊一條。使一枝之力。盡歸一蕊。則開花尤大。成大此譜。乃以一榦所出數千百朵。婆娑團植爲貴。幾於俗所謂千頭菊矣。是又古今賞鑒之不同。各隨其時之風尚者也。又案謝采伯密齋筆記稱。菊譜范石湖略。胡少瀹詳。今考胡融譜尚載史鑄百菊集譜中。其名目亦互有出入。蓋各舉所知。更無庸以詳略分優劣耳。<br/>
</p></div></body>
</html>