<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 日講春秋解義 六十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->日講春秋解義 六十四卷
</h2>
<p>
<!--no:-->謹案是書爲聖祖仁皇帝經筵舊稾。世宗憲皇帝復加考論。乃編次成帙。說春秋者莫夥於兩宋。其爲進講而作者。宋史藝文志。有王葆春秋講義二卷。今已散佚。張九成橫浦集。有春秋講義一卷。永樂大典。有戴溪春秋講義三卷。大抵皆演繹經文。指陳正理與章句之學迥殊。是非惟崇政邇英。奏御之體裁如是。亦以統馭之柄。在愼其賞罰。賞罰之要。在當其功罪。而別嫌疑。明是非。定猶豫者。則莫精於春秋。聖人筆削之旨。實在於是也。故孟子曰。春秋天子之事也。公扈子曰。有國者不可以不學春秋。春秋國之鑑也。董仲舒推演公羊之旨。得二百三十二條。作春秋決事十六篇。其義蓋有所受矣。是編因宋儒進御舊體。以闡發微言。每條先列左氏之事蹟。而不取其浮夸。次明公穀之義例。而不取其穿鑿。反覆演繹。大旨歸本於王道。允足明聖經之書法。而探帝學之本原。聖祖仁皇帝。世宗憲皇帝。聖聖相承。鄭重分明。以成此一編。豈非以經世之樞要。具在斯乎。<br/>
</p></div></body>
</html>