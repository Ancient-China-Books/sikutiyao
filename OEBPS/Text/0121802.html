<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 孫毅菴奏議 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->孫毅菴奏議 二卷
</h2>
<!--ed:-->浙江范懋柱家天一閣藏本
<p>
<!--no:-->明孫懋撰。懋字德夫。號毅菴。慈谿人。正德辛未進士。官至應天府尹。事蹟具明史本傳。懋官給事中時。武宗方狎昵小人。嬖倖用事。言官多所謫降。懋獨抗直不回。如劾奏太監于喜史宣張澤諸疏。俱能直陳無隱。頗著豐采。又所奏湖廣之管解綿花絨。及嚴考察各條。皆足補明史食貨選舉各志所未備。又懋是時扈從行在。其請急定平宸濠功賞。又請還京。屢陳邊警。直指天變。至千餘言。亦具見忠讜。其劾江彬也。史言人皆爲懋危。而彬方日侍帝娛樂。亦不之見。懋以幸免。亦可謂彈劾權貴。奮不顧身者矣。集中諸疏。史但摘其大端。不能備載。今備錄存之。以與本傳相參考。猶可想見其遺直也。惟疏中所劾諸人。刻本多劖除其姓名。蓋其子孫避怨之計。今無從一一考補。亦姑從其舊焉。<br/>
</p></body>
</html>