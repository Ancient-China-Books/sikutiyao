<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十五 總集類存目二 古詩類苑 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十五
<!--sf:-->總集類存目二
</font><h2>
<!--ti:-->古詩類苑 一百二十卷
</h2>
<!--ed:-->浙江汪啓淑家藏本
<p>
<!--no:-->明張之象編。是編前有黃體仁序。稱之象此書。與唐詩類苑。均家貧不能刊。以授其同里俞顯卿。顯卿亦未刊而卒。萬歷庚子。吳門曹氏。始爲刊其唐詩。至壬寅顯卿之弟顯謨。乃與之象壻王熲陳甲校刊之。是其刻在唐詩後。其凡例有云。是編首自上古。下迄陳隋。一枝片玉。搜括無遺。有唐一代之作。別有類苑。茲不重錄。是其編纂亦在唐詩後也。其書以馮惟訥詩紀爲稾本。較唐詩易於爲力。漢以後箴銘頌贊。馮本不錄。之象增之。然文章各有體裁。著述各有斷限。馮本所收封禪文之類。馮舒作詩紀匡謬。已深駁之。正宜盡從刊削。而復捃摭續貂殊不免傷於嗜博。又割裂分隸。門目宂瑣。如全書旣以古詩爲名。而第七十七卷人部。又立古詩一門。是何體例乎。其凡例至稱道家歌詩出列仙傳眞誥等書云云。眞誥歌詩。誠不一而足。列仙傳七十二人。未有一人載詩也。足見其隨意剽掇。不盡考古書矣。<br/>
</p></body>
</html>