<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 曾子問講錄 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->曾子問講錄 四卷
</h2>
<!--ed:-->浙江巡撫採進本
<p>
<!--no:-->國朝毛奇齡撰。奇齡有仲氏易。已著錄。是書載許輶以下諸人質問之辭。而各爲之答。大抵掊擊鄭注孔疏。獨標己見。其中決不可通者。如經文壻免喪。女之父母使人請。壻弗取。而後嫁之。禮也。女之父母死。壻亦如之。孔疏曰。女之父母已葬。壻家使人請。女家不許。壻然後別取。禮也。蓋孔氏以女家不許。而男別取。與男家不許。而女別嫁。互文見義。奇齡則謂壻辭婚後。女家復請。重理前說。而男家反故以餘哀未忘。弗敢卽取。然後女家徐徐嫁之。謂仍嫁此壻。弗別嫁也。殆因何孟春餘冬序錄。深疑此記之有譌。故奇齡解以此說。然案之經文。全不相合。夫讀古人書。當心知其立言之意。而不可拘滯於其辭。禮記此文。蓋爲屆婚期而遭喪者。男或以中饋之乏主。不能待其女免喪。而先議別取。女或以摽梅之過期。不能待其壻免喪。而先議別嫁。故聖人明爲之制。使必待三年免喪而後請。明未三年免喪以前。不容有異說也。使必待壻不取。而後別嫁。必待女不嫁。而後別取。明苟非壻不取。女不嫁。則斷無別嫁別取之理也。然則所謂壻不取。女不嫁者。乃充類至義之盡。要以必無之事。猶晉文公曰。待我二十五年而後嫁耳何必作是曲說哉。况左傳載齊桓公出蔡姬。蔡人嫁之。魏犨以嬖妾屬其子曰。必嫁之。而嫁之爲別嫁。明矣。何得解爲仍嫁此壻。弗別嫁也。是皆橫生臆見。殊不可從。惟謂三月廟見。爲廟見舅姑。謂除喪不復昏。爲不復行昏禮數條。尚能恪守經文注義。不爲譎變之說耳。<br/>
</p></div></body>
</html>