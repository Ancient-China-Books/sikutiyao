<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 太平寰宇記 一百九十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->太平寰宇記 一百九十三卷
</h2>
<!--ed:-->浙江汪啓淑家藏本
<p>
<!--no:-->宋樂史撰。史有廣卓異記。已著錄。宋太宗時。始平閩越。幷北漢。史因合輿圖所隸。考尋始末。條分件繫。以成此書。始於東京。迄於四裔。然是時幽媯營檀等十六州。晉所割以賂遼者。實未入昄章。史乃因賈耽十道志。李吉甫元和郡縣志之舊。槩列其名。蓋太宗置對樁庫。冀復燕雲。終身未嘗少置。史亦預探其志。載之於篇。非無所因而漫錄也。史進書序譏賈耽李吉甫爲漏闕。故其書採摭繁富。惟取賅博。於列朝人物。一一竝登。至於題詠古蹟。若張祐金山詩之類。亦皆竝錄。後來方志必列人物藝文者。其體皆始於史。蓋地理之書。記載至是書而始詳。體例亦自是而大變。然史書雖卷帙浩博。而考據特爲精核。要不得以末流宂雜。追咎濫觴之源矣。原本二百卷。諸家藏本竝多殘闕。惟浙江汪氏進本所闕自一百十三卷至一百十九卷。僅佚七卷。又每卷末附校正一頁。不知何人所作。辨析頗詳。較諸本最爲精善。令據以著錄。文獻通考作太平寰宇志。此本標題實作太平寰宇記。諸書所引。名亦兩歧。今考史進書原序。亦作記字。則通考爲傳寫之誤。不足據也。<br/>
</p></div></body>
</html>