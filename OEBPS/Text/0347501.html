<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 水雲村稾 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->水雲村稾 十五卷
</h2>
<!--ed:-->江西巡撫採進本
<p>
<!--no:-->元劉壎撰。壎有隱居通議。已著錄。其文集舊有二本。一曰水雲村泯稾。乃明洪武閒其孫瑛所手鈔。篇目無多。而多雜採隱居通議中語。綴輯成帙。不爲完本。一卽此本。乃其裔孫凝收拾遺佚。別加排次。蒐求較爲賅備。惟原目二十卷。而所存止十五卷。自十六卷以下。有錄無書。當由傳寫者失之。然此五卷所載。皆靑詞祝文。無關體要之作。其存佚無足爲輕重。則雖闕猶不闕矣。壎才力雄放。尤長於四六。集中所載諸啓劄。大抵皆在宋世所作。考隱居通議。自述其得意之筆。如代吳浚謝建閫表。弔吳俊文。代趙必岊謝廟堂啓。通丁應奎啓。今皆不見於集中。則琪散失者亦自不少。然卽所存者觀之。隸事鑄詞。亦復頗見精采。壎嘗自言趙必岊稱其能以散文爲四六。正是片段議論。非若世俗抽黃對白而血脈不貫者。蓋生平得力。有甘苦自知者矣。其他古文。則多入元以後所作。灝瀚流轉。頗爲有氣。而時以俳句綺語攙雜其閒。頗乖典則。則覃精儷偶。先入者深。有不知其故態之萌者矣。惟其年過七旬。復出食元祿。而晚春郊行詩云。路少過軍仍鼓吹。地多遺老自衣冠。丙子閩山詩云。漢祚縱移諸葛在。唐兵雖散子儀侯。賈似道詩云。漢祖有恩慚馬邑。懷王何罪老咸陽。皆其未出山時所作。是則可以不存耳。<br/>
</p></div></body>
</html>