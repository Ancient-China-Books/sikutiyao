<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 大淸律例 四十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->大淸律例 四十七卷
</h2>
<p>
<!--no:-->乾隆五年奉敕撰。御製序文頒行。凡律目一卷。諸圖一卷。服制一卷。名例律二卷。吏律二卷。戶律七卷。禮律二卷。兵律五卷。刑律十六卷。工律二卷。總類七卷。比引律條一卷。前列凡例十則。及順治初年以來奏議。而恭錄世祖章皇帝御製序一篇。聖祖仁皇帝諭旨一道。世宗憲皇帝御製序一篇。諭旨一道。冠於卷首。蓋我朝律文。自定鼎之初。卽詔刑部尚書吳達海等。詳考明律。參以國制。勒爲成書。頒佈中外。康熙九年。大學士管刑部尚書事對喀納等。復奉詔校正。旋又諭部臣。於定律之外。所有條例。或删或存。詳爲考定。隨時增改。刊附律後。逮雍正元年。大學士朱軾。尚書查郎阿等。奉詔續成。我皇上御極之初。卽允尚書傅鼐之請。簡命延臣。逐條考正。以成是編。纂入定例。凡一千餘條。而皇心欽恤。道取協中。凡讞牘奏陳。皆辨析纖微。衡量情法。隨事訓示。務準其平。以昭世輕世重之義。又每數載而一修。各以新定之例。分附於後。在廷之臣。恭聆玉音。或略迹而原心。或推見以至隱。折以片言。悉斟酌於天理人情之至信。聖人留心庶獄。爲千古帝王之所無。而是編亦爲千古之玉律金科矣。<br/>
</p></div></body>
</html>