<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 九靈山房集 三十卷 補編 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->九靈山房集 三十卷
<!--ti:-->補編 二卷
</h2>
<!--ed:-->兩江總督採進本
<p>
<!--no:-->元戴良撰。良字叔能。浦江人。嘗學文於柳貫。黃溍。吳萊。學詩於余闕。明史文苑傳。明太祖初定金華時。用爲學正。良棄官逃去。至正辛丑。順帝用薦者言。授淮南江北等處行中書省儒學提舉。後至吳中。依張士誠。知士誠不足與謀。挈家浮海至膠州。欲閒道歸庫庫軍。庫庫卽世所稱王保保。百戰以圖恢復者也。會道梗不達。僑居昌樂。洪武六年南還。變姓名隱四明山。十五年徵入京。欲官之。以老疾辭。太祖怒。羈畱不釋。次年四月卒於京師。然迄未食明祿也。良世居金華九靈山下。故自號九靈山人。其集曰山居稾。曰吳游稾。曰鄞遊稾。曰越遊稾。後跋又云。集外有和陶詩一卷。今檢集中。越遊稾內已有和陶詩一卷。而其門人趙友同所作墓誌。亦云和陶詩一卷。九靈集三十卷。不在集目之內。或本別有和陶詩一卷。而爲後人合併於集中者。未可知也。良詩風骨高秀。迥出一時。睠懷宗國。慷慨激烈。發爲吟咏。多磊落抑塞之音。故其自贊。謂歌黍離麥秀之詩。詠剩水殘山之句。蘇伯衡贊其畫像。亦謂其跋涉道途。如子房之報韓。其彷徨山澤。如正則之自放云。<br/>
</p></body>
</html>