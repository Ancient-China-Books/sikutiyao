<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 類證普濟本事方 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->類證普濟本事方 十卷
</h2>
<!--ed:-->浙江巡撫採進本
<p>
<!--no:-->宋許叔微撰。叔微字知可。或曰揚州人。或曰毘陵人。惟曾敏行獨醒雜志作眞州人。二人同時。當不誤也。紹興二年進士。醫家謂之許學士。宋代詞臣。率以學士爲通稱。不知所歷何官也。是書載經驗諸方。兼記醫案。故以本事爲名。朱國楨湧幢小品。載叔微嘗獲鄉薦。春闈不利而歸。舟次平望。夢白衣人勸學醫。遂得盧扁之妙。凡有病者診候。與藥不取其直。晚歲取平生已試之方。併記其事實。以爲本事方。取本事詩之例以名之云云。卽指此書。然考獨醒雜志。叔微雖有夢見神人事。而學醫則在其前。不知國楨何本也。叔微於診治之術。最爲精詣。故姚寬西溪叢語。稱許叔微精於醫。載其論肺蟲上行一條。以爲微論其書。屬詞簡雅。不諧於俗。故明以來不甚傳布。此本從宋槧鈔出。其中凡丸字皆作圓。猶是漢張機傷寒論金匱要略舊例也。國楨又記叔微所著。尚有擬傷寒歌三卷。凡百篇。又有治法八十一篇。及仲景脈法三十六圖。翼傷寒論二卷。辨類五卷。今皆未見傳本。疑其散佚矣<br/>
</p></div></body>
</html>