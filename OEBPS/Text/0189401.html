<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 二程外書 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->二程外書 十二卷
</h2>
<!--ed:-->江西巡撫採進本
<p>
<!--no:-->亦二程子門人所記。而朱子編次之。成於乾道癸巳六月。在遺書之後五年。後序稱遺書二十五篇。皆諸門人當時記錄之全書。足以正俗本紛更之謬。而於二先生之語。則不能無所遺。於是取諸人集錄。參伍相除。得此十二篇。以爲外書。凡採朱光庭陳淵李參馮忠恕羅從彥王蘋時紫芝七家所錄。又胡安國游酢家本。及建陽大全集印本三家。又傳聞雜記自王氏麈史至孔文仲疏。凡一百五十二條。均採附焉。其語皆遺書所未錄。故每卷悉以拾遺標目。其稱外書者。則朱子自題。所謂取之之雜。或不能審所自來。其視前書。學者尤當精擇審取者是也。中閒傳聞異辭。頗不免於叢脞。如程氏學拾遺卷內。以望道未見。爲望治道太平一條。黃震日鈔。謂恐於本文有增。又時氏本拾遺卷內。以老子天地不仁萬物芻狗之說爲是一條。震亦謂其說殊有可疑。蓋皆記錄旣繁。自不免或失其本旨。要其生平精語。亦多散見於其中。故但分別存之。而不能盡廢。如呂氏童蒙訓。記伊川言僧家讀一卷經。要一卷經道理受用。儒者讀書都無用處一條。又明道至禪寺見趨進揖遜之盛。歎曰。三代威儀盡在是一條。朱子語錄。嘗謂其記錄未精。語意不圓。而終以其言足以警切學者。故並收入傳聞雜記中。無所刊削。其編錄之意。亦大略可見矣。<br/>
</p></div></body>
</html>