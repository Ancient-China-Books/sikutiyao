<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 荊州稗編 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->荊州稗編 一百二十卷
</h2>
<!--ed:-->內府藏本
<p>
<!--no:-->明唐順之編。順之有廣右戰功錄。已著錄。是編義例。略仿章如愚山堂考索。薈萃羣言。區分類聚。其大旨欲使萬事萬物。畢貫通於一書。故鉅細兼陳。門目浩博。始之以六經。終之以六官。六經所不能盡。則條次以九流諸家之學術。凡爲類二十有七。六官所不能盡。則賅括以歷代之史傳。凡爲類二十有五。其門人左烝。先爲之考校付梓。烝沒而書多殘闕。茅一相復加釐正刊行。所引書名人名。原本錯互不合者。一相亦爲訂正。然卷帙旣繁。檢校難徧。牴牾舛駁。尚往往而有。如程大昌詩議。在所撰考古編中。而乃以爲出自新安文獻志。正諫本說苑篇名。而標之爲論。林泉高致集所載荊浩山水賦。李成山水訣。乃其人所自作。而概以爲出郭思之手。敖陶孫字器之。而譌作孫器之。陶九成輟耕錄天閹之說。與鑑戒無關。而濫引入宦者門中。褚淵王儉。雖身事二姓。然不可謂之佞臣。乃列其傳論於倖門。此類不知爲原本之譌。爲茅一相之竄亂。玉瑕珠纇。頗累全書。特以其網羅本富。涉獵攸資。當語錄盛行之時。尚不失爲徵實之學。錄備多識之一助。固亦無不可焉。<br/>
</p></div></body>
</html>