<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 江湖小集 九十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->江湖小集 九十五卷
</h2>
<!--ed:-->兩淮鹽政採進本
<p>
<!--no:-->舊本題宋陳起編。起字宗之。錢塘人。開書肆於睦親坊。亦號陳道人。今所傳宋本諸書。稱臨安陳道人家開雕者。皆所刻也。是集所錄凡六十二家。洪邁二卷。僧紹嵩七卷。葉紹翁一卷。嚴粲一卷。毛珝一卷。鄧林一卷。胡仲參一卷。陳鑒之一卷。徐集孫一卷。陳允平一卷。張至龍一卷。杜旃一卷。李龏三卷。施樞二卷。何應龍一卷。沈說一卷。王同祖一卷。陳起一卷。吳仲孚一卷。劉翼一卷。朱繼芳二卷。林尚仁一卷。陳必復一卷。斯植二卷。劉過一卷。葉茵五卷。高似孫一卷。敖陶孫二卷。附詩評。朱南杰一卷。余觀復一卷。王琮一卷。劉仙倫一卷。黃文雷一卷。姚鏞一卷。俞桂三卷。薛嵎一卷。姜夔一卷。周文璞三卷。危稹一卷。羅與之二卷。趙希㯝一卷。黃大受一卷。吳汝弌一卷。趙崇鉘一卷。葛天民一卷。張弋一卷。鄒登龍一卷。吳淵二卷。宋伯仁一卷。薛師石一卷。附諸跋及墓誌。高九萬一卷。許棐四卷。戴復古四卷。利登一卷。李濤一卷。樂雷發四卷。張蘊一卷。劉翰一卷。張良臣一卷。葛起耕一卷。武衍二卷。林同一卷。內惟姚鏞周文璞吳淵許棐四家有賦及雜文。餘皆詩也。案方回瀛奎律髓曰。寶慶初史彌遠廢立之際。錢塘書肆陳起宗之能詩。凡江湖詩人。倶與之善。刊江湖集以售。劉潛夫南岳稾亦與焉。宗之賦詩有云。秋雨梧桐皇子府。春風楊柳相公橋。本改劉屏山句也。或嫁秋雨春風句。爲敖器之所作。言者併潛夫梅詩論列。劈江湖集版。二人皆坐罪。而宗之坐流配。於是詔禁士大夫作詩。紹定癸巳。彌遠死。詩禁乃解。今此本無劉克莊南岳稾。且彌遠死於紹定六年。而此本諸集多載端平淳祐寶祐。紀年反在其後。又張端義貴耳集。自稱其輓周晉仙詩。載江湖集中。而此本無端義詩。又周密齊東野語載寶慶閒李知孝爲言官。與曾極景建有隙。毎欲尋釁以報之。適極有春詩云。九十日春晴日少。一千年事亂時多。刊之江湖集中。因復改劉子翬汴京紀事一聯云。秋雨梧桐皇子宅。春風楊柳相公橋。以爲指巴陵及史丞相。及劉潛夫黃巢戰場詩曰。未必朱三能跋扈。只縁鄭五欠經綸。遂皆指爲謗訕。同時被累者。如敖陶孫周文璞趙師秀。又刊詩陳起。皆不免焉。（案此說與方回所記小異。未詳孰是）而此本無曾極詩。亦無趙師秀詩。且洪邁姜夔。皆孝宗時人。而邁及吳淵。位皆通顯。尤不應列之江湖。疑原本殘闕。後人掇拾補綴。已非陳起之舊矣。宋末詩格卑靡。所錄不必盡工。然南渡後詩家姓氏不顯者多。頼是書以傳。其摭拾之功。亦不可沒也。<br/>
</p></body>
</html>