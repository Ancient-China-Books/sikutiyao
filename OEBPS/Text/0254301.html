<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 澗泉日記 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->澗泉日記 三卷
</h2>
<!--ed:-->永樂大典本
<p>
<!--no:-->宋韓淲撰。淲字仲止。澗泉其號。世居開封。南渡後。其父流寓信州。因隸籍於上饒。陶宗儀說郛載此書數條。題曰宋虎撰。蓋傳刻譌脫。江西通志作韓琥。厲鶚宋詩紀事又作韓㴲。考㴲兄名沆。弟名濟。皆連水旁。則其名從水不從玉。作琥爲誤。又考說文㴲水名。徐鉉注息移切。別無他義。又淲水流貌。卽詩滮池之滮。徐鉉音皮彪切。則名取流而字取止。於義爲協。作A㴲亦誤也。淲宋史無傳。仕履始末無考。惟戴復古石屛集。有挽韓仲止詩云。雅志不同俗。休官二十年。隱居溪上客。淸酌澗中泉。慷慨商時事。淒涼絕筆篇。三篇遺稾在。當並史書傳。自註云。時事驚心。得疾而卒。作所以商山人。所以桃源人。所以鹿門人三詩。蓋絕筆也。知淲乃遭逢亂世坎坷。退居齎志以沒之士矣。是書宋史藝文志不著錄。無從知其卷帙之舊。今以散見永樂大典中者。裒合排次。勒爲三卷。約略以次相從。其有關史事者居前。品評人物者次之。考證經史者又次之。品定詩文者又次之。雜記山川古蹟者又次之。雖未必盡復其舊。然亦粲然可觀矣。考東南紀聞載淲淸高絕俗。不妄見貴人。亦不妄受餽遺。其人品學問。卽具有根柢。又參政韓億之裔。吏部尚書韓元吉之子。其親串亦皆當代故家。如東萊呂氏之類。故多識舊聞。不同勦說。所記明道二年。明肅太后親謁太廟事。可證石林燕語之誤。大觀四年四月。命禮部尚書鄭允中等。修哲宗正史事。亦可補史傳之遺。其他議論。率皆精審。在宋人說部中。固卓然傑出者也。<br/>
</p></div></body>
</html>