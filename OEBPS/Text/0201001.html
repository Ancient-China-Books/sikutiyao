<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部七 儒家類存目三 下學堂劄記 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部七
<!--sf:-->儒家類存目三
</font><h2>
<!--ti:-->下學堂劄記 三卷
</h2>
<!--ed:-->湖北巡撫採進本
<p>
<!--no:-->國朝熊賜履撰。賜履旣重訂所作閑道錄。乃擧向所劄記。摘其與是錄相發明者三百三十有三條。定爲此編。前有康熙乙丑自序。末條自記。成是書時。年已五十矣。大旨仍以辨難攻擊爲本。其說有曰。是陸而非朱者。不可不辯。是朱而並是陸者。不可不爲之深辨。又曰。孟子本靜重簡默之人。今日距楊墨。明日闢告許。辨論衎衎。迄無寧日。時爲之也。朱子之在淳熙也亦然。闢五宗之狂禪。訂百家之譌舛。殫力竭精。舌敝穎禿。豈得已哉。亦時爲之也。當今曰而有衞道其人者乎。孟朱之徒也。其自負亦不淺矣。然引蕭企昭之言。詈王守仁爲賊。未免巳甚。且其中如論易之類。謂六十四卦也說不盡。乾坤二卦也不消。是亦不免參雜恍惚之論矣。<br/>
</p></div></body>
</html>