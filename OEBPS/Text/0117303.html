<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 茂邊紀事 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->茂邊紀事 一卷
</h2>
<!--ed:-->戶部尚書王際華家藏本
<p>
<!--no:-->明朱紈撰。紈字子純。長洲人。正德辛巳進士。官至提督浙閩海防軍務。巡撫浙江右副都御史。事蹟具明史本傳。此書乃嘉靖十五年。紈官四川兵備副使時。與副總兵何卿。共平深溝諸砦番。因述其措置始末。作四六文一篇。而各以崖略分注其下。又附以紀事詩五十章。及李鳳翔靖柔編。王元正平蠻或問各一首。彭汝實等詩二十一首。末有自跋。稱此本藏篋中二十年。及開府浙閩。憂讒畏譏。回思前事。大小一轍。乃萃爲卷。錄原行文移足之。蓋紈在閩以嚴立海禁。爲勢家所齮齕。鬱鬱不得志。故託此以致意也。卒爲衆口所排。飲酖齎恨。士大夫雖漁利以自肥。然姦民得志。內外交通。海氛不靖者十餘年。生靈塗炭者數千里。仕閩浙者。咸以紈盡忠賈禍爲戒。無敢復嬰衆怒者。蓋有明朝議。有朋黨而無是非。自其中葉已然矣。<br/>
</p></body>
</html>