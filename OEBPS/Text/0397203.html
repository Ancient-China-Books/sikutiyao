<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十三 別集類存目七 幻華集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十三
<!--sf:-->別集類存目七
</font><h2>
<!--ti:-->幻華集 二卷
</h2>
<!--ed:-->浙江孫仰曾家藏本
<p>
<!--no:-->明釋斯學撰。斯學字悅支。號瘦山。海鹽慈會寺僧。是集爲萬歷丁酉斯學沒後。屠隆裒其遺稾與姚士粦同編。斯學天分絕高。故吐詞多自然秀拔。五言古體。多用排偶。欲摹三謝。而力所不逮。遂落中唐。燕山述懷其最也。七言古體。如贈錢參軍詩。落落有氣。敬亭山歌。卽散漫頹唐。樂府如任俠行一篇幾成笑具。更非所長。五言肆詩。篇什頗多。中閒如空林人打栗。深樹鳥驚蟬。客來黃葉雨。鬼嘯白楊風。山光詩句得。湖色酒杯開之類。則多近四靈。如薄衾寒入夢。深雨遠沉鐘。一別春山淥。幾經秋葉黃。海門生片月。江寺入殘陽。一片孤峯影。靑浮水面來。風雨山中榻。兵戈海外村。檐花飛片雨。庭草帶微霜。碧雲深夕院。黃葉隱寒燈。入門寒月出。掃石暝雲開。掃榻分寒雨。然燈破暝煙之類。則頗近九僧。其七言律詩及絕句。皆不能及。蓋所長在此體。然首首格意略同。又多沾染公安竟陵習氣。故時有可採之句而終不能自成一家也。<br/>
</p></div></body>
</html>