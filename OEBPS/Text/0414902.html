<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 聲畫集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->聲畫集 八卷
</h2>
<!--ed:-->山東巡撫採進本
<p>
<!--no:-->宋孫紹遠編。紹遠字稽仲。自署曰谷橋。未知谷橋何地也。所錄皆唐宋人題畫之詩。凡分二十六門。曰古賢。曰故事。曰佛像。曰神仙。曰仙女。曰鬼神。曰人物。曰美人。曰蠻夷。曰贈寫眞者。曰風雲雪月。曰州郡山川。曰四時。曰山水。曰林木。曰竹。曰梅。曰窠石。曰花卉。曰屋舍器用。曰屏扇。曰畜獸。曰翎毛。曰蟲魚。曰觀畫題畫。曰畫壁雜畫。錢曾讀書敏求記。謂其書不著編者姓氏。後人以卷首有劉莘老題老子畫像詩。因誤爲莘老所輯。此本卷首有淳煕丁未十月紹遠自序。謂入廣之明年。以所攜前賢詩。及借之同官。擇其爲畫而作者。編爲一集。名之曰聲畫。用有聲畫無聲詩之意也。則爲紹遠編集。確有明證。豈曾所藏本偶佚此序耶。其編次頗爲瑣屑。如卷五梅爲一門。卷六花卉門中。又有早梅墨梅諸詩。殊少倫緒。然序稱畫有遠近。詩有先後。其他參差不齊甚多。故不得而次第之。則紹遠已自言之矣。其所錄如劉莘老。李廌。折中古。夏均父。徐師川。陳子高。王子思。劉叔贛。僭士珪。王履道。劉王孟。林子來。李商老。李元應。喩迪孺。李誠之。潘邠老。崔德符。蔡持正。王佐才。曾子開。陶商翁。崔正言。林子仁。吳元中。張子文。王承可。曹元象。僧善權。祖可。壁師。聞人武子。韓子華。蔡天啓。程叔易。李成年。趙乂若。謝民詩。李膺仲。倪巨濟。華叔深。歐陽闢諸人。其集皆不傳。且有不知其名字者。頗頼是書。存其一二。則非惟有資於畫。且有資於詩矣。<br/>
</p></body>
</html>