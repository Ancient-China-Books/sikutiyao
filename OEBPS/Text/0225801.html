<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 徐氏珞琭子賦註 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->徐氏珞琭子賦註 二卷
</h2>
<!--ed:-->永樂大典本
<p>
<!--no:-->宋徐子平撰。珞琭子書。爲言祿命者所自出。其法專以人生年月日時八字。推衍吉凶禍福。李淑邯鄲書目謂其取琭琭如玉珞珞如石之意。而不知撰者爲何人。朱弁曲洧舊聞云。世傳珞琭子三命賦。不知何人所作。序而釋之者。以爲周世子晉所爲。然考其賦所引。有秦河上公又如懸壺化杖之事。皆後漢末壺公費長房之徒。則周世子晉明矣。是書前有楚頤序。又謂珞琭子者。陶宏景所自稱。然祿命之說。至唐李虛中尚僅以年月日起算。未有所謂八字者。宏景之時。又安有是說乎。考其書始見於宋藝文志。而晁公武讀書志亦云。宣和建炎之閒。是書始行。則當爲北宋人所作。舊稱某某。皆依託也。自宋以來。註此賦者。有王廷光李仝釋曇瑩及子平四家。子平事蹟無可考。獨命學爲世所宗。今稱推八字者爲子平。蓋因其名。劉玉已瘧編曰。江湖談命者。有子平。有五星。相傳宋有徐子平者。精於星學。後世術士宗之。故稱子平。又云。子平名居易。五季人。與麻衣道者陳圖南呂洞賓俱隱華山。蓋異人也。今之推子平者。宋末徐彥昇。非子平也云云。其說不知何所本。然術家之言。百無一眞。亦無從而究詰也。其註久無傳本。惟見於永樂大典中者。尚爲完帙。謹重加裒輯。釐爲上下二卷。以符宋志之舊。其中論運氣之向背。金木剛柔之得失。靑赤父子之相應。言皆近理。閒有古法不合於今者。是則在後人之善於別擇耳。又考三命通會。亦載有珞琭子寥寥數語。與此本絕不相合。蓋由原書散佚談命者又依託爲之。僞中之僞。益不足據。當以此本爲正也。<br/>
</p></div></body>
</html>