<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->大學知本圖說 一卷
</h2><p>
<!--no:-->國朝毛奇齡撰。是書由古本大學之說。以攻朱子格物之傳。首爲知本圖說。次爲知本圖四。一曰大學有本。一曰格物知本。一曰格物以修身爲本。一曰修身以誠意爲本。末爲附錄。又有後圖。以大學知本。與中庸立本。竝列二圖。節次相配。亦前有圖說。後有附錄。夫知行竝用。博約兼資。聖賢經典之文。或有偏舉。而理無偏廢。經文旣明言格物。卽不補傳亦必有說。奇齡乃以格物爲量度之意。以知本爲誠意。不知未知本時。持何術以量度之。且旣已指誠意爲本。則遵而行之已矣。又何用量度。蓋奇齡歷詆先儒。而頗尊其鄕學。其直指知本。仍王守仁之良知。其主誠意。則劉宗周之愼獨也。而自稱嵩山廟市高笠先生所傳。爲遼東賀欽之孫所祕授。蓋託詞也。
</p><br/></div></body></html>