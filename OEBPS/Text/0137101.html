<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十八 傳記類存目四 壺天玉露 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十八
<!--sf:-->傳記類存目四
</font><h2>
<!--ti:-->壺天玉露 四卷
</h2>
<!--ed:-->浙江巡撫採進本
<p>
<!--no:-->明錢陞撰。陞字元履。海鹽人。萬歷戊午擧人。其書亦費樞廉吏傳之流。而兼收隱逸。爲例小殊。所載始於春秋。終於明之萬歷。所錄凡二百九十六人。去取蹐駁。頗無義例。如解揚申包胥。當以忠論。尉遲敬德。當以勇論。莊周列禦寇。當以隱論。田基當以節論。江上丈人侯嬴當以俠論。趙括母當以識論。西門豹當以術論。概以廉稱。未當其實。又公孫宏之詐儉。揚雄之失節。華歆之佐逆。濫與斯列。亦殊混淆。至舟之僑介之推。合爲一事。則誤從說苑。嚴君平嚴遵。分爲二人。則不攷後漢書。尤疎舛之顯然者也。是書以壺天玉露爲名。而序文題爲壺天玉露廉鑑。每卷之首。亦各別標廉鑑字。豈壺天玉露。乃其著書之總名。廉鑑乃其一種歟。末又附淸士一卷。自齧缺而下六十餘人。各爲小傳。而繫以詩。卷端亦題壺天玉露字。殆其中之又一種也。<br/>
</p></body>
</html>