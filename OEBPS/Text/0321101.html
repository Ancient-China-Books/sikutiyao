<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 彭城集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->彭城集 四十卷
</h2>
<!--ed:-->永樂大典本
<p>
<!--no:-->宋劉攽撰。攽字貢父。號公非。與兄敞同登慶曆六年進士第。官至中書舍人。事蹟具宋史本傳。史稱攽未冠通五經。博覽羣書。沈作喆寓簡。亦曰國朝六經之學。自賈文元倡之。而原父兄弟爲最高。司馬光修資治通鑑。自辟所屬。極天下之選。而任史記前後漢書者攽也。其知兗亳二州。以不能奉行新法。黜監衡州鹽倉。哲宗初起知襄州。入爲祕書少監。錢勰草制。極稱其詞藝之富。後以直龍圖閣出知蔡州。孫覺胡宗愈蘇軾范百祿交薦之。言攽博記能文章。政事侔古循吏。身兼數器。守道不回。乃召拜中書舍人。蘇軾草制。稱其能讀典墳邱索之書。習知漢魏晉唐之故。其沒也。曾鞏祭文有曰。強學博敏。超絕一世。肇自載籍。孔墨百氏。太史所錄。俚聞野記。延及荒外。陰陽鬼神。細大萬殊。一載以身。下至律令。老吏所疑。故事舊章。盈廷不知。有問於子。歸如得師。直貫傍穿。水決矢飛。一時書林。衆俊竝馳。滿堂賢豪。視子塵揮云云。蓋一時廷評士論。莫不共推。卽朱子於元祐諸人。自洛黨以外。多所不滿。而語錄云。貢父文字工於摹倣。學公羊儀禮。亦復稱之。豈非攽學問博洽。詞章奧雅。有不可遏抑者乎。史載所著諸書。有文集五十卷。五代春秋十五卷。內傳國語二十卷。經史新議七卷。東漢刊誤四卷。詩話二卷。漢官儀三卷。芍藥譜三卷。今所存者。自詩話以外。惟東漢刊誤。散附北監本後漢書中。近日始有刻本。芍藥譜亦僅而不亡。文集則宋史藝文志文獻通考俱作六十卷。明文淵閣書目。有彭城集十五册。不列卷數。今所傳三劉文集。僅有公非集一卷。凡詩四首。文二十三篇。蓋掇拾於散佚之餘。多所闕漏。卽宋文鑑所選者。且不盡載。其他可知。至以劉顏之輔弼召對序誤屬之攽。舛謬尤屬顯然。殊不足據。今檢永樂大典。所載篇章尚富。蓋卽據彭城集收入。謹掇拾排比。釐爲四十卷。較之原書。所少不過十之一二。與新編其兄敞公是集。鉅製鴻裁。舊觀幾復。在北宋諸家中。可謂超軼三孔。而憑陵兩宋者矣。<br/>
</p></div></body>
</html>