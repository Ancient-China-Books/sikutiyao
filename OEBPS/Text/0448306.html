<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 樂府指迷 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->樂府指迷 一卷
</h2>
<!--ed:-->編修程晉芳家藏本
<p>
<!--no:-->舊本題宋張炎撰。炎有山中白雲詞。已著錄。陳繼儒續祕笈載此書。題曰西秦張玉田。玉田者炎之別號。西秦者炎祖張俊之祖貫。實一人也。其書分詞源。製曲。句法。字面。虛字。淸空。意趣。用事。詠物。節序。賦情。離情。令曲。雜論十四篇。而附以楊萬里作詞五要五則。雜論中稱周草窗所選絕妙好詞。惜版不存。墨本亦有好事者藏之。又稱元遺山極稱辛稼軒詞。殆成於北游大都之後歟。續祕笈所刻。以此書爲上卷。而以陸輔之所續爲下卷。陸書未有原跋。曰此本還在沈伯時樂府指迷之後。古雅精妙。較是輸他一著云云。考宋沈義父字伯時。有樂府指迷一卷。今載陳耀文。花草稡編中。跋但稱沈書。而無一字及此書。則此書晚出。跋者未見。龔翔麟刻山中白雲詞。附載此書。殆後人所增入。非其舊也。曹溶學海類編收此書。較此本多一北軒居士跋。其跋誤以胡震亨唐音癸籤。與胡應麟詩藪。合爲一書。已極疎舛。又收金粟頭陀製曲十六觀一卷。後有睡菴居士跋。金粟頭陀。元顧何瑛。睡菴居士。明湯賓尹也。而其文全鈔此書。惟毎條之末。增製曲者當作此觀一句。語語雷同。竟不一檢。尤可怪矣。<br/>
</p></body>
</html>