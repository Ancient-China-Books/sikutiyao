<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十四 總集類存目一 文選音義 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十四
<!--sf:-->總集類存目一
</font><h2>
<!--ti:-->文選音義 八卷
</h2>
<!--ed:-->安徽巡撫採進本
<p>
<!--no:-->國朝余蕭客撰。蕭客有古經解鉤沈。採掇舊詁。最爲詳核。已別著錄。此書則罅漏叢生。如出二手。約擧其失。凡有數端。一曰引證亡書。不具出典。如李善進文選註表。化龍引晉陽秋。肅成引王沈魏書。筴字引徐邈李順莊子音。如斯之類。開卷皆是。舊籍存佚。諸家著錄可考。世無傳本之書。蕭客何由得見。此輾轉裨販。而諱所自來也。一曰本書尚存。轉引他籍。如西都賦火齊。引龐元英文昌雜錄。南史中天竺國說火齊云云。何不竟引南史也。逸民傳論引宋俞成螢雪叢說。嚴子陵本姓莊。避顯宗諱遂稱嚴氏。此說果宋末始有耶。一曰嗜博貪多。不辨眞僞。海賦陰火。引王嘉拾遺記西海之西浮玉山巨穴云云。與木華所云陰火何渉。廬諶覽古詩和璧。引杜光庭錄異記歳星之精墮於荊山云云。是晉人讀五代書矣。飲馬長城窟行雙鯉魚。引元散堂詩話試鶯以朝鮮原繭紙作鯉魚云云。此出龍輔女紅餘志。案錢希言戲瑕明言嫏嬛記女紅餘志諸書。皆桑懌依託。則女紅餘志。已屬僞本。所引元散堂詩話。更僞中之僞。乃據爲實事。不亦傎耶。一曰摭拾舊文。漫無考訂。如閒居賦櫻字。引鬼谷子崖蜜櫻桃也。案此惠洪冷齋夜話之文。鬼谷子實無此語。蕭客旣沒惠洪之名。攘爲己有。又不知宋人已屢有駁正。吳都賦欃槍。引李周翰註。以爲鯨魚目精。此因博物志鯨魚死彗星出之文。而加以妄誕。陸機贈從兄詩言樹背與襟。引謝氏詩源。堂北曰背。堂南曰襟。亦杜撰虛詞。不出典記。歸去來詞西疇。引何焯批本。曰卽農服先疇之意。西先古通用。案西古音先。非義同先也。西疇正如詩之南畝。偶擧一方言之耳。如是穿鑿。則本詞之東皐。何以獨言東耶。凡斯之類。皆疏舛也。一曰疊引瑣說。繁複矛盾。如三都賦序玉樹。引顏師古漢書註。謂左思不曉其義。甘泉賦玉樹。又引王楙野客叢書。謂師古註甚謬。劉琨重贈盧諶詩下註。引蔡寛夫詩話曰。秦漢以前。平仄皆通。魏晉閒此體猶存。潘岳詩位同單父邑。愧無子賤歌。豈敢陋微官。但恐忝所荷。是也。潘岳河陽詩下又註曰。國語補音。負荷之荷亦音何。兩卷之中。是非頓異。數頁之後。平仄迥殊。將使讀者何從耶。一曰見事卽引。不究本始。如蜀都賦琥珀。引曹昭格古要論。不知昭據廣韻楓字註也。飲馬長城窟行。引吳兢樂府解題。或云蔡邕。不知兢據玉臺新詠也。尚書序伏生。引經典敍錄云名勝。不知晉書伏滔傳稱遠祖勝也。至於凡註花草。必引王象晉羣芳譜。益不足據矣。一曰㫄引浮文。苟盈卷帙。首引何焯批本。稱麈史宋景文母夢朱衣人攜文選一部與之。遂生景文。故小字選哥。已爲枝蔓。又沿用其例。於顏延年贈王太常詩玉水記方流句下註曰。王定保唐摭言。白樂天及第省試玉水記方流詩。此於音義居何等也。一曰鈔撮習見。徒溷簡牘。如賢良詔漢武帝下。註向曰漢書云諱徹。景帝中子。洛神賦曹子建下。註翰曰武帝第三子。世有不知漢武帝曹子建而讀文選者乎。至於八言詩見東方朔本傳。蕭統序所云八字。正用此事。乃引呂延濟註。以八字爲魏文帝樂府詩。已爲紕繆。又引何焯批本。蔓引三言。至五言獨遺八字。挂漏者亦所不免。惟魏都賦註廣蒼一條。效曹子建題註孫巖宋書一條。竝引隋書經籍志爲證。洞簫賦註顏叔子一條。引毛萇詩傳巷伯篇爲證。曲水詩序三月三日一條。引宋書禮志爲證。東京賦註偸字協韻一條。引沈重毛詩音義爲證。糾何焯批本之誤。爲有考正耳。蓋蕭客究心經義。詞章非所擅長。強賦六合。違才易務。其見短也宜矣。<br/>
</p></body>
</html>