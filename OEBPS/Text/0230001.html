<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 皇極大定動數得一論 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->皇極大定動數得一論 一卷
</h2>
<!--ed:-->永樂大典本
<p>
<!--no:-->元吳正撰。正字大初。不知何許人。有大德庚子自序。稱康節先生集成大定論數。不以示人。一日訪隱者龔老於山閒。見其孫方襁褓。曰此子神色凝重。將來可傳吾學。卽出袖中書以遺龔老。龔以授其孫。卽所謂西峯先生也。先生諱端禮。嘗鬻數於潭州城西。日纔自給。便不復算。乃演爲三十六類。以授石渠先生。石渠增爲四十門。以授黃先生。後爲白玉蟾得之。作觀物筌蹄十論。以授蔡叔明。叔明傳蔡習卿。習卿傳傅君玉。君玉傳許伯約。伯約以降。傳者寖寂。余游方外。與野舟吳先生會於秋浦。先生名準。鄱江人。余就學其數。案圖而索。閒亦多驗。舊稿無存。今再爲是編。與同志者共討論之。原始要終。意明詞簡。名之曰得一論。蓋有取於天向一中分造化之義云爾。蓋宋以後術數之家。大抵託邵子以神其說。然邵伯溫作易學辨惑。稱邵子惟傳王天悅張子望二人。又皆早死。鄭夬竊得天悅之書。伯溫尚斥其依託。此紛紛者何自來乎。<br/>
</p></div></body>
</html>