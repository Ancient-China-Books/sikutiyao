<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 藏海詩話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->藏海詩話 一卷
</h2>
<!--ed:-->永樂大典本
<p>
<!--no:-->案藏海詩話。載於永樂大典中。不著撰人名氏。自明以來。諸家亦不著錄。考永樂大典。載宋吳可有藏海居士集。已裒輯成編。別著於錄。與此書名目相合。又集中有爲王詵題春江圖詩。又多與韓駒論詩之語。所載宣和政和年月。及建炎初避兵南竄。流轉楚粤。與此書卷末。稱自元祐至今六十餘年者。時代亦復相合。則是書其可所作歟。其論詩毎故作不了了語。似乎禪家機鋒。頗不免於習氣。他如引徐俯之說。以杜甫天棘蔓靑絲句。爲見柳而憶馬。頗病支離。譌渝陰爲陰淪。併譌廣雅爲爾雅。亦小有舛誤。然及見元祐舊人。學問有所授受。所云詩以用意爲主。而附之以華麗。寧對不工。不可使氣弱。足以救西崑穠豔之失。又云凡看詩。須是一篇立意。乃有歸宿處。又云學詩當以杜爲體。以蘇黃爲用。杜之妙處藏於內。蘇黃之妙處發於外。又云絕句如小家事。句中著大家事不得。若山谷蟹詩用虎爭及支解字。此家事大。不當入詩中。又云七言律詩極難做。蓋易得俗。所以山谷別爲一體。皆深有所見。所論有形之病。無形之病。尤抉摘入微。其他評論考證。亦多可取。而胡仔苕溪漁隱叢話。魏慶之詩人玉屑。網羅繁富。倶未及採錄。則在宋代已不甚顯。固宜表而出之。俾談藝者有考焉。<br/>
</p></body>
</html>