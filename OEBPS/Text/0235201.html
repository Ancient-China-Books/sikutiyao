<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 書法離鉤 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->書法離鉤 十卷
</h2>
<!--ed:-->浙江鮑士恭家藏本
<p>
<!--no:-->明潘之淙撰。之淙字無聲。號達齋。錢塘人。是書薈萃舊說。各以類從。大旨謂書家筆筆有法。必深於法而後可與離法。又必超於法而後可與進法。俗學株守規繩。高明盡滅。紀律俱非。作者書中知道從性諸篇。皆言不法而法。法而不法之意。其名離鉤者。取禪家垂絲千尺。意在深潭。離鉤三寸語也。其中考論六書。如籀文與古文大篆皆小異。故說文序云。新莽謂之奇字。徐浩云。史籀造籀文。李斯作篆。江式唐元度則謂史籀著大篆十五篇。又如隸書在八分之前。行書在草書之後。故蔡琬云。吾父割隸字八分而取二分。蕭子良云。靈帝時王次仲飾隸爲八分。說文漢興有草書。張懷瓘則謂八分小篆之捷。隸亦八分之捷。郭忠恕則謂不篆散而八分生。八分破而隸書出。隸書悖而行書作。作書狂而草書聖。之淙率雜錄舊文。不能訂其舛異。至楊愼改嶽麓禹碑中南暴昌言四字。爲南瀆衍亨。僞云得之夢中。之淙亦信之。尤爲寡識。然大旨在論八法。不在論六書。學問各有門徑。不必以考證之學責諸藝術也。前有自著凡例。稱此書本與淳化帖釋文合刻。此本無之。或藏弆者殘闕歟。<br/>
</p></div></body>
</html>