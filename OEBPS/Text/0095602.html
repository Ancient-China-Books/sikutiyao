<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 韻統圖說 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->韻統圖說 無卷數
</h2>
<!--ed:-->兩江總督採進本
<p>
<!--no:-->國朝耿人龍撰。人龍字書升。號岵雲。江陰人。是書於三十六母。删知徹澄娘敷微六母。定爲三十位。以呼呵嘻噓四聲。分配宮商角羽。一聲之中。兼攝平上去入。而又分淸針濁針。別爲十二通。析爲四十八韻。又於十二通之中。別爲三轉。其圖有橫直二母。以直母統三十位。橫母統四十八韻。故名韻統。其苦思密審。亦竭一生之功。然千古之音。隨時而異。一時之音。隨地而異。一地之音。隨人而異。一人之音。隨年而異。故周公以聖人之才。行天子之事。而周禮保氏。以六書教國子。小史掌達書名於四方。皆以同天下之文。而不能同天下之音。三百篇中。今有不能得其韻者。非本無韻。韻不同也。歷代韻書。大抵守其大綱以存古。通其小節以隨時。以漸而變。莫知其然。未有能毅然決裂。盡改前代舊法者。知聲音萬變。不可以一人之私意定也。人龍乃欲以一人之口吻。強天下萬世而從我。其自謂窮極精妙者。以叩他人則扞格矣。豈能行之事乎。其不用見溪羣疑等字爲字母。而以一英軒二英烟至三十焚煩爲聲母。不過改頭換面。其用實同。其所論反切之法。以爲切密於反。切可通反。而反不可通切。反爲翻讀。其途易泛。切爲疾讀。其用尤的。不知自孫炎以來。但稱某字某反。唐人諱反。乃皆稱切唐元度九經字樣。具有明文。其後乃兼稱反切。不必穿鑿字義。橫生分別。其謂徵音不立專部。寄之角部轉音晞韻之中。而宮商各部。皆雜入正徵變徵諸音。此卽徵音爲事。散見於君臣民物之理。亦殊爲附會。至論今韻無入十三部。古皆有入。今韻有入之部。古皆無入。此卽回互通轉之所由生。則又故示顛倒。冀聳俗聽者矣。<br/>
</p></div></body>
</html>