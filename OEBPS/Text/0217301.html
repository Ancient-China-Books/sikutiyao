<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 新儀象法要 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->新儀象法要 三卷
</h2>
<!--ed:-->內府藏本
<p>
<!--no:-->宋蘇頌撰。頌字子容。南安人。徙居丹徒。慶歷二年進士。官至右僕射兼中書門下侍郞。累爵趙郡公。事蹟具宋史本傳。是書爲重修渾儀而作。事在元祐閒。而尤袤遂初堂書目。稱爲紹聖儀象法要。宋藝文志。有儀象法要一卷。亦註云紹聖中編。蓋其書成於紹聖初也。案本傳稱時別製渾儀。命頌提舉。頌旣邃於律算。以吏部令史韓公廉有巧思。奏用之。授以古法。爲臺三層。上設渾儀。中設渾象。下設司辰。貫以一機。激水轉輪。不假人力。時至刻臨。則司辰出告。星辰躔度所次。占候測驗。不差晷刻。晝夜晦明。皆可推見。前此未有也。葉夢得石林燕語。亦謂頌所修制之精。遠出前古。其學略授冬官正袁惟幾。今其法蘇氏子孫亦不傳云云。案書中有官局生袁惟幾之名。與燕語所記相合。其說可信。知宋時固甚重之矣。書首列進狀一首。上卷自渾儀至水趺。共十七圖。中卷自渾象至冬至曉中星圖。共十八圖。下卷自儀象臺至渾儀圭表。共二十五圖。圖後各有說。蓋當時奉勅撰進者。其列璣衡制度候視法式。甚爲詳悉。南宋以後。流傳甚稀。此本爲明錢曾所藏。後有乾道壬辰九月九日吳興施元之刻本於三衢坐嘯齋字兩行。蓋從宋槧影摹者。元之字德初。官至司諫。嘗註蘇詩行世。此書卷末天運輪等四圖。及各條所附一本云云。皆元之據別本補入。校核殊精。而曾所鈔尤極工緻。其撰讀書敏求記。載入是書。自稱圖樣界畫。不爽毫髮。凡數月而後成。楮墨精妙絕倫。不數宋本。良非誇語也。我朝儀器精密敻絕千古。頌所刱造。宜無足輕重。而一時講求制作之意。頗有足備參考者。且流傳祕册。閱數百年而摹繪如新。是固宜爲寶貴矣。<br/>
</p></div></body>
</html>