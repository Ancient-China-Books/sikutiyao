<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 欽定臺灣紀略 七十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->欽定臺灣紀略 七十卷
</h2>
<p>
<!--no:-->乾隆五十三年奉敕撰。臺灣孤懸海外。自古不入版圖。然實閩粤兩省之屛障。明代爲紅毛所據。故外無防禦。倭患蔓延。後鄭芝龍據之。亦負嵎猖獗。誠重地也。聖祖仁皇帝七德昭宣。削平鯨窟。命靖海侯施琅等。俘鄭克慡。而郡縣其地。設官置戍。屹爲海上金城。徒以山箐叢深。百產豐溢。廣東及漳州泉州之民。爭趨其地。雖繁富日增。而姦宄亦因以竄跡。故自朱一桂以後。針蝟斧螳。偶或竊發。然旋亦撲滅。惟林爽文莊大田等。逆惡鴟張。凶徒蟻附。致稽藳街之誅。仰賴神謨。指揮駕馭。乃渠首就檻。炎海永淸。蓋始由官吏之貪黷。司封疆者未察巢穴。而其所以蕩平者。則仰藉皇上坐照幾先。於鮫室鯨波。視如指掌。事事皆預爲策及。早設周防。又睿鑒精詳。物無匿狀。申明賞罰。百度肅淸。弛者改而奮。怯者改而勇。並凜凜天威。近猶咫尺。而重臣宿將。乃得以致力其閒。生縛猰貐。以申國憲。威棱所慴。併內臺生番。亘古未通中國者。亦先驅效命。助翦元凶。稽首闕廷。虔修職貢。中外臣民。跽讀卸製紀事詩二篇。以手加額。謂軒轅之戮蚩尤。猶親在行閒。武丁之克鬼方。非路經海外。今皇上運籌九天之上。而坐照萬里之外。亘古聖帝明王。更無倫比。至江漢常武諸什。僅在近地者更無足道矣。奏凱之後。廷臣敬輯諭旨批答奏章。分析月日。編排始末。勒成是編。以垂示萬古。（臣）等回環跽讀。仰見聖神文武經緯萬端。雖地止偏隅。而險阻重深。委曲籌畫。實與伊部回部金川三大事。功烈相等。載筆之下。彌覺歌頌之難罄也。<br/>
</p></div></body>
</html>