<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書通 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書通 二十六卷
</h2>
<!--ed:-->兩江總督採進本
<p>
<!--no:-->元胡炳文撰。炳文有周易本義通釋。已著錄。是編以趙順孫四書纂疏。吳眞子四書集成。皆闡朱子之緒論。而尚有與朱子相戾者。因重爲刋削。附以己說。以成此書。凡朱子以前之說。嫌於補朱子之遺。皆斥不錄。故所取於纂疏集成者。僅十四家。二書之外。又增入四十五家。則皆恪守考亭之學者也。大抵合於經義與否。非其所論。惟以合於註意與否。定其是非。雖堅持門戶。未免偏主一家。然觀其凡例。於顏淵好學章。哀樂哀懼。一字之筆誤。亦必辨明。於爲政以德章。初本作行道而有得於身。祝洙本作行道而有得於心。改本又作得於心而不失。刊本先後之差。亦悉加考正。其於一家之學。用心亦勤且密矣。章句集註。所引凡五十四家。今多不甚可考。蔡模集疏。閒有所註。亦不甚詳。是書尚一一載其名字。頗足以資訂證。然如集註。以有婦人焉爲邑姜。所引劉侍讀曰者。卽劉敞七經小傳之說也。炳文獨遺漏不載。蓋敞在北宋。閉戶窮經。不入伊洛之派。講學之家。惡其不相攀附。遂無復道其姓名者。故朱子雖引之。而炳文不知爲誰也。是亦各尊所聞之一驗矣。<br/>
</p></div></body>
</html>