<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 士官底簿 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->士官底簿 二卷
</h2>
<!--ed:-->浙江汪啓淑家藏本
<p>
<!--no:-->不著撰人名氏。朱彝尊曝書亭集。有是書跋。但云鈔之海鹽鄭氏。亦不言作者爲誰。其書備載明正德以前諸土司官爵世系承襲削除。觀其命名與繕寫之式。疑當時案牘之文。而好事者錄存之也。所載雲南土司百五十一家。廣西土司百六十七家。四川土司二十家。貴州土司一十五家。湖廣土司五家。廣東土司一家。共三百五十九家。其官雖世及。而請襲之時。必以竝無世襲之文上請。所奉進止。亦必以姑准任事。仍不世襲爲詞。蓋其相沿體式如此。欲以示駕馭之權。不容其據譜而索故物也。然明自中葉後。撫綏失宜。威柄日弛。諸土司叛服不常。僅能羈縻勿絕而已。我國家聲靈赫濯。逆命者必誅。舊籍所載。大半皆已改土歸流。其存者亦無不革心順化。比於郡縣。此書中所列。皆前代一時苟且之制。本不足道。以明史土司列傳。祗記其征伐刑政之大端。而於支派本末。未能具晰。是編詞雖俚淺。而建置原委。一一可徵。存之亦足資考證焉。其地雖在中外之閒。與郡縣牧守稍殊。而受敕印。襲爵祿。納租賦。供力役。隨征調。實與官吏不殊。故明史不與外國同傳。今亦附載於明代職官之末焉。<br/>
</p></div></body>
</html>