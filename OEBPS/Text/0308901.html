<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要  集部總敍</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
</font><h2>
<!--ta:-->集部總敍
</h2>
<p>
<!--na:-->集部之目。楚辭最古別集次之。總集次之。詩文評又晚出。詞曲則其閏餘也。古人不以文章名。故秦以前書。無稱屈原宋玉工賦者。洎乎漢代。始有詞人。迹其著作。率由追錄。故武帝命所忠求相如遺書。魏文帝亦詔天下上孔融文章。至於六朝。始自編次。唐末又刊版印行。<span class="jiazhu">事見貫休禪月集序。</span>夫自編則多所愛惜。刊版則易於流傳。四部之收。別集最雜。茲其故歟。然典册高文。淸辭麗句。亦未嘗不高標獨秀。挺出鄧林。此在翦刈巵言。別裁僞體。不必以猥濫病也。總集之作。多由論定。而蘭亭金谷。悉觴咏於一時。下及漢上題襟。松陵倡和。丹陽集惟錄鄉人。篋中集則附登乃弟。雖去取僉孚衆議。而履霜有漸。已爲詩社標榜之先驅。其聲氣攀援。甚於別集。要之浮華易歇。公論終明。巋然而獨存者。文選玉臺新詠以下數十家耳。詩文評之作。著於齊梁觀。同一八病四聲也。鐘嶸以求譽不遂。巧致譏排。劉勰以知遇獨深。繼爲推闡。詞場恩怨。亙古如斯。冷齋曲附乎豫章。石林隱排乎元祐。黨人餘釁。報及文章。又其已事矣。固宜別白存之。各核其實。至於倚聲末技。分派詩歌。其閒周柳蘇辛。亦遞爭軌轍。然其得其失。不足重輕。姑附存以備一格而已。大抵門戶構爭之見。莫甚於講學。而論文次之。講學者聚黨分朋。往往禍延宗社。操觚之士。筆舌相攻。則未有亂及國事者。蓋講學者必辨是非。辨是非必及時政。其事權勢相連。故其患大。文人詞翰所爭者。名譽而已。與朝廷無預。故其患小也。然如艾南英以排斥王李之故。至以嚴嵩爲察相。而以殺楊繼盛爲稍過當。豈其捫心淸夜。果自謂然。亦朋黨旣分。勢不兩立。故決裂名教而不辭耳。至錢謙益列朝詩集。更顛倒賢姦。彝良泯絕。其貽害人心風俗者。又豈尠哉。今掃除畛域。一準至公。明以來諸派之中。各取其所長。而不回護其所短。蓋有世道之防焉。不僅爲文體計也。<br/>
</p></div></body>
</html>