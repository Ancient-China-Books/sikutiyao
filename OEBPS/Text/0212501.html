<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 普濟方 四百二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->普濟方 四百二十六卷
</h2>
<!--ed:-->浙江范懋柱家天一閣藏本
<p>
<!--no:-->明周定王橚撰。橚有救荒本草。已著錄。是書取古今方劑。彙輯成編橚自訂定。又命教授滕碩長史劉醇等同考論之。李時珍本草鋼目所附方。採於是書者至多。然時珍稱爲周憲王。則以爲橚子有燉所作。誤矣。元本一百六十八卷。明史藝文志作六十八卷。蓋脫一百二字也。凡一千九百六十論。二千一百七十五類。七百七十八法。六萬一千七百三十九方。二百三十九圖。採摭繁富。編次詳析。自古經方。無更賅備於是者。其書蒐羅務廣。頗不免重複牴牾。醫家病其雜糅。罕能卒業。又卷帙浩博。久無刊版。好事家轉相傳寫。舛謬滋多。故行於世者頗罕。善本尤稀。然宋元以來名醫著述。今散佚十之七八。橚當明之初造。舊籍多存。今以永樂大典所載諸祕方。勘驗是書。往往多相出入。是古之專門祕術。實藉此以有傳。後人能參考其異同。而推求其正變。博收約取。應用不窮。是亦仰山而鑄銅。煮海而爲鹽矣。又烏可以繁蕪病哉。<br/>
</p></body>
</html>