<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->淮陽集 一卷
<!--ti:-->附錄詩餘 一卷
</h2><p>
<!--no:-->元張宏範撰。宏範字仲疇。易州定興人。汝南忠武王柔之第九子也。官至鎭國上將軍。蒙古漢軍都元帥。將兵入閩廣。滅宋於厓山。師還而卒。累贈太師淮陽王。諡憲武。事蹟具元史本傳。其遺詩一百二十篇。詞三十餘篇。燕山王氏嘗刻之敬義堂。廬陵鄧光薦爲之序。光薦卽宋體部侍郞。宏範南征時被獲不屈。因命其子珪事以爲師者也。後其曾孫監察御史旭重刊。明正德中。公安知縣周鉞。又重刊之。此本卽從鉞刻傳錄。蓋猶舊帙。宏範嘗從學於郝經。頗留心儒術。其詩皆五七言近體。雖頗沿南宋末派。然大抵爽朗可誦。其中如中酒未醒過似病。搜詩不得勝如愁。置之江湖集中不辨也。以元勳世冑。宣力疆場。用餘力從事於吟咏。亦無愧於曹景宗之賦競病矣。
</p><br/></div></body></html>