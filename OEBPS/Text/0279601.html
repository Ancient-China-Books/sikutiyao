<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 古今姓氏書辨證 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->古今姓氏書辨證 四十卷
</h2>
<!--ed:-->永樂大典本
<p>
<!--no:-->宋鄧名世撰。而其子椿裒次之。名世字元亞。臨川人。祖孝甫。見宋史隱逸傳。卽原序所稱文昌先生者是也。椿有畫繼。已著錄。李心傳擊年要錄。稱紹興三年十月。詔撫州進士鄧名世赴行在。以御史劉大中薦也。四年三月乙亥上此書。時吏部尚書胡松年。以其貫穿羣書。用心刻苦。遂引對。命爲右迪功郞。王應麟玉海所載亦同。惟言名世初以草澤得召上書。後始詔賜出身。充史館校勘。朱子語類。雙謂其以趙汝愚薦以白衣。起爲著作郞。後忤秦檜勒停。均與心傳所記不同。則未詳孰是耳。文獻通考。宋藝文志。俱作四十卷。惟宋會要作十四卷。中興書目作十二卷。殆傳寫之譌。其書長於辨論。大牴以左傳國語爲主。自風俗通以下。各採其是者從之。而於元和姓纂抉摘獨詳。又以熙寧姓纂。宋百官公卿家譜二書。互爲參校。亦往往足補史傳之闕。蓋始於政宣。而成於紹興之中年。父子相繼以就是編。故較他姓氏書。特爲精核。朱子語類。謂名世學甚博。姓氏一部。考證甚詳。蓋不虛也。後椿作畫繼。亦號賅洽。殆承其討論餘緒乎。宋時紹興有刊本。今已散佚。永樂大典。散附千家姓下。已非舊第。惟考王應麟所引原序。稱始於國姓。餘分四聲。則其體例與元和姓纂相同。今亦以韻隸姓。重爲編輯。仍釐爲四十卷。目錄二卷。其複姓則以首字爲主。附見於各韻之後。閒有徵引譌謬者。併附著案語。各爲糾正焉。<br/>
</p></div></body>
</html>