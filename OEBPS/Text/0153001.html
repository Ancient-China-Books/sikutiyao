<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 江漢叢談 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->江漢叢談 二卷
</h2>
<!--ed:-->兩淮鹽政採進本
<p>
<!--no:-->不著撰人名氏。惟卷首題曰環中迂叟。前後無序跋。其著書年月。及作者時代。亦無考。按陶珽續說郛。載有此書。題陳士元撰。當卽作易象鉤解之陳士元也。其書於楚地故實。凡衆說異同者。各設爲答問。以疏通證明。故曰叢談。若童士疇沔志。以楚之風城非伏羲後。士元則引路史伏羲之後封國者十有九。而風國居其首。不得謂伏羲之後無風國。又山海經舊稱伯益作。士元則摭其中長沙零陵。乃秦漢郡名。知其爲後人附益。後漢書載南方諸夷。爲盤瓠犬種。士元則以爲人名非犬名。如斯之類。持論皆極精確。惟隋侯得珠。孟宗得筍之類。舊籍相傳。事涉神怪。正可存之不論。士元必輾轉徵引以實之。未免失於附會。蓋夸飾土風。標榜鄉賢。乃明地志之陋習。士元亦未免是。要其引據賅洽。論斷明晰。則非明人地志所及也。觀所著易象鉤解。多發明漢學。知其留心古籍。非空談無根者比矣。<br/>
</p></div></body>
</html>