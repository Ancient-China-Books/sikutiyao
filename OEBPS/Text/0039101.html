<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮要義 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮要義 五十卷
</h2>
<!--ed:-->浙江吳玉墀家藏本
<p>
<!--no:-->宋魏了翁所撰九經要義之一。於每篇各爲條目。而節取注疏。錄於下方。與周易要義略同。蓋其著書本例如是也。儀禮一經最爲難讀。諸儒訓詁亦稀。其著錄於史者。自喪服諸傳外。隋志僅四家。舊唐志亦僅四家。新唐志僅三家。今惟鄭元注賈公彥疏存耳。鄭注古奧。旣或猝不易通。賈疏文繁句複。雖詳贍而傷於蕪蔓。端緒亦不易明。朱子語錄。謂其不甚分明。蓋亦有故。了翁取而删剟之。分臚綱目。條理秩然。使品節度數之辨。展卷卽知。不復以辭義轇轕爲病。其梳爬剔抉。於學者最爲有功。雖所採不及他家。而儀禮之訓詁。備於鄭賈之所說。鄭賈之精華。備於此書之所取。後來詮解雖多。大抵以注疏爲藍本。則此書亦可云提其要矣。<br/>
</p></body>
</html>