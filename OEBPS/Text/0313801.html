<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 翰苑集 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三
<!--sf:-->別集類三
</font><h2>
<!--ti:-->翰苑集 二十二卷
</h2>
<!--ed:-->內府藏本
<p>
<!--no:-->唐陸贄撰。贄事蹟具唐書本傳。案藝文志載贄議論表疏集十二卷。又翰苑集十卷。常處厚纂。陳振孫書錄解題。載陸宣公集二十二卷。中分翰苑牓子爲二集。其目亦與史志相同。惟晁公武讀書志所載。乃祇有奏議十二卷。且稱舊有牓子集五卷。議論集三卷。翰苑集十卷。元祐中蘇軾乞校正進呈。改從今名。疑是裒諸集成此書。與史志名目。全不相合。今考尤袤遂初堂書目。所列實作翰苑集。而錢曾讀書敏求記。載所見宋槧大字本二十二卷者。亦作翰苑集。則自南宋以後。已合議論表疏爲一集。而總題以翰苑之名。公武所見。乃元祐本。恐非全册。而今世刊行贄集。亦有題作陸宣公奏議者。則又沿讀書志而失之者也。宋祁作贄傳贊。稱其論諫數十百篇。譏陳時病。皆本仁義。炳炳如丹靑。而惜德宗之不能盡用。故新唐書例不錄排偶之作。獨取贄文十餘篇以爲後世法。司馬光作資治通鑑。尤重贄議論。採奏疏三十九篇。其後蘇軾亦乞以贄文校正進讀。蓋其文雖多出於一時匡救規切之語。而於古今來政治得失之故。無不深切著明。有足爲萬世龜鑑者。故歷代寶重焉。贄尚有詩文別集十五卷。久佚不傳。全唐詩所錄僅存試帖詩三首。及語林所載逸句。然經世有用之言。悉具是書。其所以爲贄重者。固不必在雕章繪句之末矣。<br/>
</p></body>
</html>