<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十九 詩文評類二 作義要訣 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->作義要訣 一卷
</h2>
<!--ed:-->永樂大典本
<p>
<!--no:-->元倪士毅撰。士毅有四書輯釋。已著錄。是編皆當時經義之體例。自宋神宗煕寧四年。始以經義試士。元太宗從耶律楚材之請。以三科選擧。經義亦居其一。至仁宗皇慶二年。酌議科擧條制。乃定蒙古色目人第一場經問五條。漢人南人第一場經疑二問。限三百字以上。不拘格律。元統以後。蒙古色目人。亦增經義一道。明以來科擧之文。實因是而引伸者也。是書所論。雖規模淺狹。未究文章之本源。然如云第一要識得道理透徹。第二要識得經文本旨分曉。第三要識得古今治亂安危之大體。又云長而轉換新意。不害其爲長。短而曲折意盡。不害其爲短。務高則多渉乎僻。欲新則類入乎怪。下字惡乎俗。而造作太過則語澀。立意惡乎同。而搜索太甚則理背。皆後來制藝之龜鑒也。國家設科取士。仍以經義爲先。我皇上聖訓諄諄。釐正文體。操觚之士。皆知以先正爲歩趨。是書又在明前。法雖小異。而理則相通。錄而存之。或亦先河後海之義歟。原序稱兼採謝氏張氏之說。永樂大典註其說已載擧業筌蹏卷中。故不復錄。今是卷適佚。姑仍舊本闕之。然大旨則已具於此矣。<br/>
</p></body>
</html>