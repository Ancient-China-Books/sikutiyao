<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 紫微集 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->紫微集 三十六卷
</h2>
<!--ed:-->永樂大典本
<p>
<!--no:-->宋張嵲撰。嵲字巨山。襄陽人。宣和三年上舍中第。紹興九年。除司勳員外郞。累遷敷文閣待制。知衢州。終於提舉江州太平興國宮。事蹟具宋史文苑傳。嵲爲陳與義之表姪。少時嘗從受學。故劉克莊後村詩話。謂其詩句法與簡齋相似。而於五言古詩。尤極賞其語意高簡。意味深遠。又克莊所摘七言絕句。如故園墳樹想靑葱諸篇。尤能以標格見長。而集中似此類者尚多。大抵絕句淸和婉約。較勝與義。其他雖未能遽相方駕。而氣體高朗。頗足以自名一家。至古文典雅沈實。亦尚有北宋諸家矩矱。所上奏議。如論和戰守。論巧取等篇。史皆採入本傳。於當時事勢。尤條析詳明。惟紹興復古詩一章。貢諛秦檜。深玷生平。考朱子語錄。有云金人敗盟時。秦檜大恐。顧朝士問計。張巨山微誦曰。德無常師。主善爲師。善無常主。協於克一。檜因留與語。巨山爲之畫策。檜喜。卽命作奏稾。倉卒不仔細。起頭兩句。以德無常師。爲伊尹告成湯。陳力就列。爲孔子之語。尋擢巨山爲中書舍人。有無名子作詩嘲之云。成湯爲太甲。宣聖作周任云云。是嵲本因附檜得進。陳振孫書錄解題。亦載此事。且稱檜旋疑嵲貳己未幾亦罷。然則此詩之作。乃借以修好於檜者。故本傳謂詩進後將復召用。殆由檜意解而然。特作史者不能得其情故耳。今其代檜奏稾。雖已不存。而是詩尚傳。留供千秋之嗤點。亦足以昭炯戒矣。宋史藝文志。載紫微集三十卷。書錄解題。則作張巨山集。亦三十卷。自明以來。久無傳本。今據永樂大典所錄。裒輯排比。諸體咸備。當已尠所闕遺。以其篇帙較富。析爲三十六卷。仍依宋史。題作紫微集。復其舊目焉。<br/>
</p></div></body>
</html>