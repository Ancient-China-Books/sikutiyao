<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 晏子春秋 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->晏子春秋 八卷
</h2>
<!--ed:-->編修勵守謙家藏本
<p>
<!--no:-->舊本題齊晏嬰撰。晁公武讀書志。嬰相景公。此書著其行事及諫諍之言。崇文總目謂後人採嬰行事爲之。非嬰所撰。然則是書所記。乃唐人魏徵諫錄。李絳論事集之流。特失其編次者之姓名耳。題爲嬰者。依託也。其中如王士禎池北偶談所摘齊景公圉人一事。鄙倍荒唐。殆同戲劇。則妄人又有所竄入。非原本矣。劉向班固俱列之儒家中。惟柳宗元以爲墨子之徒。有齊人者爲之。其旨多尚兼愛。非厚葬久喪者。又往往言墨子聞其道而稱之。薛季宣浪語集又以爲孔叢子詰墨諸條。今皆見晏子書中。則嬰之學實出於墨。蓋嬰雖略在墨翟前。而史角止魯。實在惠公之時。見呂氏春秋仲春記當染篇。故嬰能先宗其說也。其書自史記管晏列傳。已稱爲晏子春秋。故劉知幾史通稱晏子虞卿呂氏陸賈。其書篇第本無年月。而亦謂之春秋。然漢志惟作晏子。隋志乃名春秋。蓋二名兼行也。漢志隋志皆作八篇。至陳氏晁氏書目乃皆作十二卷。蓋篇帙已多有更改矣。此爲明李氏綿眇閣刻本。內篇分諫上諫下問上問下雜上雜下六篇。外篇分上下二篇。與漢志八篇之數相合。若世所傳烏程閔氏刻本。以一事而內篇外篇複見。所記大同小異者。悉移而夾註內篇下。殊爲變亂無緒。今故仍從此本著錄。庶幾猶略近古焉。<br/>
<!--no:--></p><blockquote>案晏子一書。由後人摭其軼事爲之。雖無傳記之名。實傳記之祖也。舊列子部。今移入於此。<br/>
</blockquote>
</div></body>
</html>