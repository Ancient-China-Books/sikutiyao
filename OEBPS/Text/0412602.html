<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 河岳英靈集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->河岳英靈集 三卷
</h2>
<!--ed:-->江蘇巡撫採進本
<p>
<!--no:-->唐殷璠編。璠丹陽人。序首題曰進士。書錄解題。亦但稱唐進士。其始末則未詳也。是集錄常建至閻防二十四人詩二百三十四首。姓名之下。各著品題。仿鍾嶸詩品之體。雖不顯分次第。然篇數無多。而釐爲上中下卷。其人又不甚敍時代。毋亦隱寓鍾嶸三品之意乎。文獻通考作二卷。蓋字誤也。其序謂爰因退迹。得遂宿心。蓋不得志而著書者。故所錄皆偃蹇之士。所論多感慨之言。而序稱名不副實。才不合道。雖權壓梁竇。終無取焉。其宗旨可知也。凡所品題。類多精愜。張謂條下。稱其代北州老翁答湖上對酒行。而集中但有湖上對酒行。無代北州老翁答。疑傳寫有所脫佚。其中字句。多與國秀集小異。又毛晉刊本。綦母潛條下。註曰小序與時刻不同。蓋校刊者互有點竄。已非盡舊本矣。<br/>
</p></div></body>
</html>