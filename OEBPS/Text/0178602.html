<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 集古錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->集古錄 十卷
</h2>
<!--ed:-->通行本
<p>
<!--no:-->宋歐陽修撰。修有詩本義。已著錄。古人法書。惟重眞蹟。自梁元帝始集錄碑刻之文爲碑英一百二十卷。見所撰金樓子。是爲金石文字之祖。今其書不傳。曾鞏欲作金石錄而未就。僅製一序。存元豐類稾中。修始採摭佚遺。積至千卷。撮其大要。各爲之說。至嘉祐治平閒。修在政府。又各書其卷尾。於是文或小異。蓋隨時有所竄定也。修自書其後。題嘉祐癸卯至熙寧二年己酉。修季子棐。復摭其略。別爲目錄。上距癸卯蓋六年。而棐記稱錄旣成之八年。則是錄之成。當在嘉祐六年辛丑。其眞蹟跋尾。則多係治平初年所書。亦閒有在熙寧初者。知棐之目錄。固承修之命而爲之也。諸碑跋。今皆具修集中。其跋自爲書。則自宋方崧卿裒聚眞蹟。刻於廬陵。曾宏父石刻鋪敍。稱有二百四十六跋。陳振孫書錄解題。稱有三百五十跋。修子棐所記。則曰凡二百九十六跋。修又自云凡四百餘篇有跋。近日刻集古錄者。又爲之說曰。世所傳集古跋四百餘篇。而棐乃謂二百九十六。雖是時修尚無恙。然續跋不應多逾百篇。因疑寫本誤以三百爲二百。以今考之。則通此十卷。乃正符四百餘跋之數。蓋以集本與眞蹟合編。與專據集本者不同。宋時廬陵之刻今已不傳。無從核定。不必以棐記爲疑矣。是原本但隨得隨錄。不復詮次年月。故修之自序曰。有卷帙而無時世先後。蓋其取多而未已也。近來刻本。乃以時代先後爲序。而於每卷之末。附列原本卷帙次第。轉有年月倒置更易補正之處。故錢曾讀書敏求記。以爲失其初意。然考毛晉跋是書曰。自序謂上自周穆王以來。則當以吉日癸巳石刻爲卷首。毛伯敦三銘。是作序目後所得。宜在卷末。卽子棐亦末敢妄爲詮次蓋周益公未能考訂云云。據此則周必大時之本。已案時世爲次。其由來固已久矣。今刻修文集者。但序時代。不復存每卷末之原次。則益爲疎耳。今仍依見行篇次。著於錄焉。<br/>
</p></div></body>
</html>