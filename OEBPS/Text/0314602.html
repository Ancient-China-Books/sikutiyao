<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 呂衡州集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->呂衡州集 十卷
</h2>
<!--ed:-->浙江鮑士恭家藏本
<p>
<!--no:-->唐呂溫撰。溫字和叔。一字化光。河中人。貞元十四年進士。官至刑部郎中。兼侍御史。後謫道州刺史徙衡州卒。事蹟具唐書本傳。劉禹錫編次其文。稱斷自人文化成論至諸葛武侯廟記爲上篇。此本先詩賦後雜文。已非禹錫編次之舊。又第六卷七卷誌銘。已闕數篇。卷末有孱守居士跋云。甲子歲從錢氏借得前五卷。戊辰從郡中買得後三卷。俱宋本。第六第七二卷。均之闕如。因取英華文粹。照目寫入。以俟得完本校定。又云第二卷聞砧以下十五首。宋本所無。照陳解元棚本鈔入。孱守居士。常孰馮舒之別號。蓋舒所重編也。溫亦入司馬之黨。當王叔文敗時。以使吐蕃幸免。其人品本不純粹。而學春秋於陸淳。學文章於梁肅。則授受頗有淵源。集中如與族兄臯書。深有得於六經之旨。送薛天信歸臨晉序。洞見文字之源。裴氏海昏集序。論詩亦殊精邃。古東周城銘。能明君臣之義。以糾左氏之失。其思子臺銘序。謂遇一物可以正訓於世者。秉筆之士未嘗闕焉。其文章之本可見矣。惟代尹僕射度女爲尼表。可以不存。而諸葛武侯廟記。以爲有才而無識。尤好爲高論。失之謬妄。分別觀之可矣。<br/>
</p></div></body>
</html>