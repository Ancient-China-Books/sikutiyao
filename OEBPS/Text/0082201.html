<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 律呂正聲 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->律呂正聲 六十卷
</h2>
<!--ed:-->內府藏本
<p>
<!--no:-->明王邦直撰。邦直字子魚。卽墨人。李維楨序。以爲曾官鹽山縣縣丞。林增志序。則以爲鉛山縣縣丞。二序同時。自相矛盾。考明世宗實錄。實作鹽山。則增志序誤也。其書以卦氣定律呂。推步準之太元經。分寸準之呂覽。故大旨主李文利黃鍾三寸九分之說。而獨斜其律。以左律爲右律。又以三分損一。隔八相生。截然兩法。而力辨古來牽合爲一之非。援引浩繁。其說甚辨。自漢司馬遷。至明韓邦奇諸家。皆有節取。而無一家當其意。蓋邦直當嘉靖閒。上書論時政。坐是閒廢。閉戶二十年。乃成此書。王士禎池北偶談。記萬歷甲午詔修國史。翰林周如砥。嘗上其書於史館。蓋亦篤志研思之作也。然維禎序。述其欲比孔子自衞反魯。使雅頌得所。邦直自序。亦稱千載之謬可革。往聖之絕學。不患於無繼。則未免過夸矣。<br/>
</p></body>
</html>