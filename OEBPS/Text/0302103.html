<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類 林閒錄 二卷 後集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十五
<!--sf:-->釋家類
</font><h2>
<!--ti:-->林閒錄 二卷
<!--ti:-->後集 一卷
</h2>
<!--ed:-->浙江巡撫採進本
<p>
<!--no:-->宋釋惠洪撰。晁公武讀書志。稱是書所記。皆高僧嘉言善行。然多訂贊寧高僧傳諸書之譌。又往往自立議論。發明禪理。不盡敍錄舊事也。前有大觀元年謝逸序。稱惠洪與林閒勝士。抵掌淸談。每得一事。隨卽錄之。本明上人。以其所錄。析爲上下二帙。刻之於版。是其書乃洪劄記。而本明爲之編次者。文獻通考作四卷。以原序上下二帙之語證之。殆通考字誤歟。後集一卷。載惠洪所作贊偈銘三十一首。漁父詞六首。逸序未言及之。不知何人所附入也。惠洪頗有詩名。其所著作。多援引黃庭堅諸人爲重。然喜遊公卿閒。初以醫術交結張商英。復往來郭天信之門。政和元年。張郭得罪。遂連坐決配朱厓。又吳曾能改齋漫錄。記其作上元宿嶽麓寺詩。有十分春瘦緣何事。一掬鄉心未到家句。爲蔡卞之妻所譏。有浪子和尚之目。則旣役志於繁華。又溺情於綺語。於釋門戒律。實未精嚴。在彼教中。未必據爲法器。又書中載杜衍張詠同居睢陽事。晁公武讀書志。嘗辨其疎。胡應麟筆叢。亦稱其載杜衍。呼張詠爲安道。安道乃張方平字。非詠之字。益證其所記之誣。蓋與所作冷齋夜話。同一喜作妄語。然所作石門文字禪。釋家收入大藏。又普濟五燈會元。亦多採此書。蓋惠洪雖僧律多疎。而聰明特絕。故於禪宗微義。能得悟門。又素擅詞華。工於潤色。所述釋門典故。皆斐然可觀。亦殊勝粗鄙之語錄。在佛氏書中。固猶爲有益文章者矣。<br/>
</p></div></body>
</html>