<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 瞿塘日錄 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->瞿塘日錄 十二卷
</h2>
<!--ed:-->浙江朱彝尊家曝書亭藏本
<p>
<!--no:-->明來知德撰。知德有瞿塘易注。已著錄。是編分內篇七卷。外篇五卷。內篇分十五種。一曰弄圓篇。作一大圈。虛其中以象無極。外圍則用陳敷文所傳蜀中太極圖形。以黑白互包象。陰陽遞相消長。而以人事世運。繞圈旋轉而註之。二曰河圖洛書論。皆其易說之緒餘。三曰格物諸圖。大旨以論語三戒爲三欲。務格而正之。四曰大學古本。不取朱子之說。亦不取王守仁之說。大旨以明德爲五倫。以明明德爲明人倫。以親民爲親親而仁民。歸本於修身。而以格物爲克己。猶然格去物欲之說也。五曰入聖工夫字義。其體例略如陳淳北溪字義。但立說不同耳。六曰省覺錄。皆講學之語。七曰孔子謹言工夫。以論語四十條。聯貫其文。分爲八段。其首一段云。天何言哉。四時行焉。百物生焉。天何言哉。君子欲訥於言。而敏於行。末一段云。言寡尤。行寡悔。祿在其中矣。夫我則不暇。始吾於人也。誰毀誰譽。今吾於人也。愼言其餘。言思忠。非禮勿言。似不能言者。時然後言。言必有中。其大概可以想見矣。八曰省事錄。與省覺錄相近。但彼多講學。此多論事耳。九曰九善榻記。十曰四箴。十一曰諭俗俚語。十二日革喪葬之俗。併有錄無書。殆此本偶佚歟。十三日理學辨疑。所論皆陰陽天象之事。純以臆斷。如論晝夜長短。不以南北至爲度。而謂冬至一陽生陽氣主升。則日隨而高。夏至一陰生。陰氣主沈。則日隨而低。論日月謂如一鏡在桌上。一鏡在桌下。如何月能受日之光。論交食謂日月如兩飛毬。疾馳而過。彼此安能相掩。其食不過如氛祲之類。偶然有變。諸儒不明造化陰陽大頭腦。所以信曆家之說。十四曰心學晦明解。自述所以攻駁先儒之意。十五曰讀易悟言。亦有錄無書。但註於標目下曰。有易註別刻單行。朱彝尊經義考載是書。謂見日錄中。或彝尊所見又別一本歟。蓋知德自嘉請壬子舉於鄕。後因公車不第。退居空山。自求解悟。旣無師友之切劘。又無典籍之考證。冥心孤想。時有所見。遂堅執所得。自以爲然。不知天下之數。可以坐推。故所註周易。雖穿鑿而成理。至於天下之事物。非實有所見。則茫乎無據。朱子之學。必以格物致知爲本。正慮師心懸想。其弊必至此也。知德以是譏朱子。宜其敝精神於無用之地。至老死而終不悟矣。外篇爲所作詩文。曰斧山稾。曰悟山稾。曰遊峨眉稾。曰快活菴稾。曰八關稾。曰遊足稾。日重遊白帝稾。曰求溪稾。曰買月亭稾。曰鐵鳳稾。曰遊華山稾。曰遊太和稾。曰續求溪稾。凡十三集。大抵自爲知德之詩文而已。<br/>
</p></body>
</html>