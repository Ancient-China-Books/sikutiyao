<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易稗疏 四卷 坿考異 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易稗疏 四卷
<!--st:--><font size="-1">坿</font>考異 一卷
</h2>
<!--ed:-->湖南巡撫採進本
<p>
<!--no:-->國朝王夫之撰。夫之字而農。號薑齋。漢陽人。前明舉人。是編乃其讀易之時隨筆箚記。故毎條但舉經文數字標目。不全載經文。又遇有疑義。乃爲考辨。故不逐卦逐爻一一盡爲之說。大旨不信陳摶之學。亦不信京房之術。於先天諸圖緯書雜說。皆排之甚力。而亦不空談元妙附合老莊之旨。故言必徴實。義必切理。於近時說易之家。爲最有根據。其中如解訟卦鞶帶云。帶無鞶名。鞶者。鞶纓車飾也。帶所以繫佩璲及芾者。考左傳后之鞶鑑。杜預訓鞶爲帶。說文鞶字。許愼亦註爲大帶。安得曰帶無鞶名。又何天之衢。梁武帝解何爲荷。見於經典釋文。夫之雖亦以爲負荷之義。乃引莊子負雲氣爲證。而不援梁武之說。亦偶然失考。至於舊井无禽。訓禽爲獲。尤不免於穿鑿附會。然如引禮人君至命士黃裳下士雜裳。以證黃裳之美。引左傳班馬證乘馬班如。當讀乘爲去聲。引兵法前左下後右高。證師左次。與論帝乙非紂父。王用亨于西山非文王。以及臨之八月。復之七日。易之逆數。河圖蓍策之辨。皆具有條理。卷帙雖少。固不失爲徴實之學焉。<br/>
</p></div></body>
</html>