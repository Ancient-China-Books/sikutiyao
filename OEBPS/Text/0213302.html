<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->傷寒論條辨 八卷
<!--st:-->本草鈔 一卷
<!--st:-->或問 一卷
<!--st:-->痙書 一卷
</h2><font size="-1">坿</font><font size="-1">坿</font><font size="-1">坿</font><p>
<!--no:-->明方有執撰。有執字仲行。歙縣人。是書刻於萬歷壬辰。前有己丑自序一篇。又有辛卯後序一篇。又有癸巳所作引一篇。則刻成時所加也。大旨以後漢張機傷寒卒病論。初編次於晉王叔和。已有改移。及金成無己作註。又多所竄亂。醫者或以爲不全之書。置而不習。或沿襲二家之誤。彌失其眞。乃竭二十餘年之力。尋求端緒。排比成編。一一推作者之意。爲之考訂。故名曰條辨。其原本傷寒例一篇。不如爲何人所加者。竟削去之。而以本草鈔一卷。或問一卷。附綴於末。又以醫家誤痙爲驚風。多所夭枉。乃歷引素問金匱要略傷寒卒病論諸說。爲痙書一卷。併附於後。有執既歿。其版散佚。江西喻昌。遂採掇有執之說。參以己意。作傷寒尚論篇。盛行於世。而有執之書遂微。國朝康熙甲寅。順天林起龍。得有執原本。惡昌之剽襲舊說。而諱所自來。乃重爲評點刋版。併以尚論篇附刊於末。以證明其事。卽此本也。起龍序文。於昌毒詈醜詆。頗乖雅道。其所評論。亦皆贊美之詞。於病證方藥。無所發明。今並削而不載。所附刻之尚論篇。原本具存。已別著錄。其異同得失。可以互勘。不待此本之複載。今亦削之。而附存原目於此焉。
</p><br/></div></body></html>