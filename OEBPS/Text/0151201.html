<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 長安志 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->長安志 二十卷
</h2>
<!--ed:-->兩淮馬裕家藏本
<p>
<!--no:-->宋宋敏求撰。敏求有唐大詔令。已著錄。是編皆考訂長官古蹟。以唐韋述西京記。疎略不備。因更博採羣籍。參校成書。凡城郭官府山川道里津梁郵驛。以至風俗物產宮室寺院。纖悉畢具。其坊市曲折。及唐盛時士大夫第宅所在。皆一一能擧其處。粲然如指諸掌。司馬光嘗以爲考之韋記。其詳不啻十倍。今韋氏之書。久已亡佚。而此志精博宏贍。舊都遺事。藉以獲傳。實非他地志所能及。程大昌雍錄。稱其引類相從。最爲明晰。然細細校之。亦不免時有駁複。如曲臺旣入未央。而又入之三雍是分一爲二矣。長門宮在都城之外。長門亭畔。而列諸長信宮内。則失其位置矣。況宮殿園囿。又多空存其名。不著事迹。則亦無可尋繹矣云云。其說雖不爲無見。實則凌雲之材。不以寸折爲病也。敏求尚有河南志。與此凡例稍異。而竝稱贍博。今已不存。又楊愼丹鉛錄。謂杜常華淸宮詩。見長安志詩中。曉風乃作曉星。檢今本實無此詩。蓋愼喜僞託古書。不足爲據。非此志有所殘闕。惟晁公武讀書志。載有趙彥若序。今本無之。則當屬傳寫佚脫耳。<br/>
</p></div></body>
</html>