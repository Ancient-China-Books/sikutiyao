<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十四 藝術類存目 琴學內篇 一卷 外篇 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->琴學內篇 一卷
<!--ti:-->外篇 一卷
</h2>
<!--ed:-->浙江巡撫採進本
<p>
<!--no:-->國朝曹庭棟撰。庭棟有易準。已著錄。是書分內外二篇。內篇論琴律正變倍半之理。及定徽轉調之法。外篇則薈萃古今琴說。而以己意斷其是非也。管律與弦度。其生聲取分。本不相通。以律合琴。本原已謬。蔡元定謂琴絣定七弦。只可彈黃鐘一均。朱子謂季通不能琴。彈出便不可行。庭棟乃取律呂新書所論。而一一比附之。誤矣。其制弦篇云。律有十二。弦僅有七。以爲轉軫便可換調。終不盡合當用之律。必須因正變半律之數。俱制爲弦。隨調更張之。此正朱子之所譏。而庭棟不知也。立調篇云。黃大太三律。以一弦爲宮。夾姑二律。以二弦爲宮。仲蕤林三律。以三弦爲宮。夷南二律。以四弦爲宮。無應二律。以五弦爲宮。說蓋本之趙孟頫琴原。然絲數之巨細多寡。無可增減。如一弦旣定爲黃鐘者。不得又目之爲大呂太簇。是以有隨調製弦之說以遷就之。今考書中五調統十二宮圖。所列每弦正倍變之別。有十二通。七弦則八十四。如一弦有黃大太及黃變四律。而大呂正律。又因宮正與羽徵角商倍而分爲五。太簇五律又因宮正徵倍而分爲二。黃變又因羽徵角商倍而分爲四。不知庭棟何以能盡別之。是亦臆說而已矣。<br/>
</p></div></body>
</html>