<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮集說 十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮集說 十七卷
</h2>
<!--ed:-->兩江總督採進本
<p>
<!--no:-->元敖繼公撰。繼公字君善。長樂人。家於吳興。趙孟頫嘗從受業。後以江浙平章高彥敬薦。授信州教授。是書成於大德辛丑。前有自序。稱鄭康成注。疵多而醇少。删其不合於經者。意義有未足。則取疏記或先儒之說以補之。又未足。則附以一得之見。又疑喪服傳違悖經義。非子夏作。皆未免南宋末年務詆漢儒之餘習。然於鄭注之中錄其所取。而不攻駁所不取。無吹毛索垢百計求勝之心。蓋繼公於禮所得頗深。其不合於舊說者。不過所見不同。各自抒其心得。初非矯激以爭名。故與目未睹注疏之面。而隨聲佐鬭者。有不同也。且鄭注簡約。又多古語。賈公彥疏。尚未能一一申明。繼公獨逐字研求。務暢厥旨。實能有所發揮。則亦不病其異同矣。卷末各附正誤。考辨字句頗詳。知非徒騁虛詞者。其喪服傳一篇。以其兼釋記文。知作於記後。又疑爲鄭康成散附經記之下。而不敢移其舊第。又十三篇後之記朱子經傳通解。皆割裂其語。分屬經文各條之下。繼公則謂諸篇之記。有特爲一條而發者。有兼爲兩案而發者。有兼爲數條而發者。亦有於經義之外。別見他禮者。不敢移掇其文。失記者之意。自比於以魯男子之不可。學柳下惠之可。卷末特爲後序一篇記之。則繼公所學。猶有先儒謹嚴之遺。固異乎王柏吳澄諸人。奮筆而改經者也。<br/>
</p></div></body>
</html>