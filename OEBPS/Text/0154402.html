<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 海語 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->海語 三卷
</h2>
<!--ed:-->浙江鄭大節家藏本
<p>
<!--no:-->明黃衷撰。衷字子和。南海人。宏治丙辰進士。官至兵部右侍郞。是書乃其晩年致政家居。就海洋番舶。詢悉其山川風土。裒錄成編。自序稱鐵橋病叟者。其別號也。廣東通志。載是書作一卷。此本實三卷。分爲四類。曰風俗。凡二目。曰物產。凡二十九目。曰畏途。凡五目。曰物怪。凡八目。所述海中荒忽奇譎之狀。極爲詳備。然皆出舟師舵卒所親見。非山海經神異經等。純構虛詞。誕幻不經者比。每條下閒附論斷。詞致高簡。時寓勸戒。亦頗有可觀。書中別有附註。乃其族子學準。增加原本所載。今併存焉。按明史滿刺加傳。稱正嘉閒爲佛郞機所滅。而此書則稱佛郞機破其國。王退依陂隄里。佛郞機整衆而去。王乃復所云云。與史稍有不同。此書成於嘉靖初。海賈所傳。見聞較近。似當不失其實。是尤可訂史傳之異。不僅博物之資矣。<br/>
</p></div></body>
</html>