<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 明律 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->明律 三十卷
</h2>
<!--ed:-->永樂大典本
<p>
<!--no:-->明太祖時敕修。初。太祖平武昌。卽議律令。吳元年。命左丞相李善長爲律令總裁官。楊憲陶安等爲議律官。諭之曰。法貴簡當。使人易曉。若條緒繁多。或一事兩端。可輕可重。吏得因緣爲姦。非法意也。遂御西樓。召諸臣賜座。從容講論律意。書成。又恐小民不能周知。命大理卿周禎等。自禮樂制度錢糧選法之外。凡民閒所行事宜。類聚成編。訓釋其義。頒之郡縣。名曰律令直解。洪武元年。又命儒臣四人。同刑官講唐律。日進二十條。六年夏。刊律令憲綱。頒之諸司。然皆隨宜草創。未及詳備。此書乃六年之冬詔刑部尚書劉惟謙詳定。凡近代比例之繁。姦吏可資爲出入者。咸痛革之。每一篇成繕書上奏。揭於西廡之壁。親爲裁定。明年二月書成。篇目一準於唐。採用已頒舊律三十六條。因事制律三十一條。掇唐律以補遺者。又一百二十二條。合六百有六條。然明代斷獄。不甚遵用。故其書亦罕傅本。此猶永樂大典所載。明初之舊本也。<br/>
</p></div></body>
</html>