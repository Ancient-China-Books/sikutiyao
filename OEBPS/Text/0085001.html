<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 說文繫傳 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->說文繫傳 四十卷
</h2>
<!--ed:-->兵部侍郎紀昀家藏本
<p>
<!--no:-->南唐徐鍇撰。鍇字楚金。廣陵人。官至右內史舍人。宋兵下江南。卒於圍城之中。事蹟具南唐書本傳。是書凡八篇。首通釋三十卷。以許愼說文解字十五篇。篇析爲二。凡鍇所發明。及徵引經傳者。悉加臣鍇曰。及臣鍇案字以別之。繼以部敍二卷。通論三卷。祛妄。類聚。錯綜。疑義。系述。各一卷。祛妄斥李陽冰臆說。疑義舉說文偏旁所有而闕其字。及篆體筆畫。相承小異者。部敍擬易序卦傳。以明說文五百四十部先後之次。類聚則舉字之相比爲義者。如一二三四之類。錯綜則旁推六書之旨。通諸人事。以盡其意。終以系述。則猶史記之自敍也。鍇嘗別作說文篆韻譜五卷。宋孝宗時。李燾因之作說文解字五音譜。燾自序有曰。韻譜當與繫傳竝行。今韻譜或刻諸學官。而繫傳迄莫光顯。余蒐訪歲久。僅得其七八。闕卷誤字。無所是正。每用太息。則繫傳在宋時。已殘闕不完矣。今相傳僅有鈔本。錢曾讀書敏求記。至詫爲驚人祕笈。然脫誤特甚。卷末有熙寧中蘇頌記云。舊闕二十五三十共二卷。俟別求補寫。此本卷三十不闕。或續得之以補入。卷二十五。則直錄其兄鉉所校之本。而去其新附之字。殆後人求其原書不獲。因摭鉉書以足之。猶之魏書佚天文志。以張太素書補之也。其餘各部闕文。亦多取鉉書竄入。考鉉書用孫愐唐韻。而鍇書則朝散大夫行祕書省校書郎朱翱。別爲反切。鉉書稱某某切。而鍇書稱反。今書內音切。與鉉書無異者。其訓釋亦必無異。其移掇之迹。顯然可見。至示部竄入鉉新附之祧祆祚三字。尤鑿鑿可證者。錯編篇末。其文亦似未完。無可採補。則竟闕之矣。此書成於鉉書之前。故鉉書多引其說。然亦時有同異。如鉉本福祜也。此作備也。鉉本䒹耕多艸。此作耕名。鉉本䢌前頡也。此作前頓也。鉉本鷚大鶵也。此從爾雅作天鸙也。文鉉本禜字下引禮記。禂字下引詩之類。此作臣鍇案禮記曰。臣鍇案詩曰。則鍇所引。而鉉本淆入許氏者甚多。又如𣱓字下云闕。此作家本無注。臣鍇案疑許愼子許沖所言也。是鉉直刪去家本無注四字。改用一闕字矣。其憑臆删改。非賴此書之存。何以證之哉。此書本出蘇頌所傳。篆文爲監察王聖美翰林祇侯劉允恭所書。卷末題子容者。卽頌字也。乾道癸巳。尤袤得於葉夢得家。寫以與李燾。詳見袤跋。書中有稱臣次立案者。張次立也。次立官至殿中丞。嘗與寫嘉祐二字石經。陶宗儀書史會要。載其始末云。<br/>
<!--no:--></p><blockquote>案是書在徐鉉校說文之前。而列其後者。鉉校許愼之原本。以愼爲主。而鉉附之。此書鍇所論者。以鍇爲主。故不得而先愼也。<br/>
</blockquote>
</div></body>
</html>