<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 何水部集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->何水部集 一卷
</h2>
<!--ed:-->江蘇蔣曾瑩家藏本
<p>
<!--no:-->梁何遜撰。遜字仲言。東海郯人。官至水部員外郎。故自唐以來稱何水部。王僧孺嘗輯遜詩。編爲八卷。宋黃伯思東觀餘論。有遜集跋。稱爲春明宋氏本。蓋宋敏求家所傳。其卷數尚與梁書相符。而伯思公江甫所引昏鴉接翅歸金粟裹搔頭等句。不見集中。則當時已有佚脫。舊本久亡。所謂八卷者。不可復睹。卽永樂大典所引遜詩。亦皆今世所習見。則元明閒已不存矣。此本爲正德丁丑松江張紘所刊。首列遜小傳。凡詩九十五首。附載范雲劉孝綽同作擬古二首。聯句十三首。末載黃伯思跋。跋後附七召一篇。末復有紘跋。稱舊與陰鏗集偕刻。紘以二家體裁各別。不當比而同之。公暇獨取是集。删其繁蕪。同寅毘陵陸懋之。永嘉李昇之。捐俸共刻。然則是集。又經紘刊削。有所去取歟。玉臺新詠。載遜學靑靑河邊草一首。此本標題作擬靑靑河畔草轉韻體爲人作。其人識節工歌。與玉臺新詠不同。考六朝以前之詩題。無此體格。顯爲後人所妄加。又靑靑河邊草。爲蔡邕之作。靑靑河畔草。爲枚乘之作。六朝人人所擬。截然有別。此效邕體。而題作畔字。明爲後人據十九首而改。復以古詩不換韻。此詩換韻。妄增轉韻體云云。蓋字句亦多所竄亂。非其舊矣。<br/>
</p></div></body>
</html>