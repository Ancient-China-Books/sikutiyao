<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 石鼓文定本 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->石鼓文定本 二卷
</h2>
<!--ed:-->兩江總督採進本
<p>
<!--no:-->國朝劉凝撰。是書上卷爲石鼓音訓釋文。下卷爲附錄古今人辨說。及詩歌石鼓刻文。且以殘闕搨本。漸不可辨。惟以摹本及釋文相傳。釋文之中。潘迪最著。摹本之中。薛尚功楊愼最著。案宋金以前爭石鼓之時代。齗齗不休。元以來眞僞論定矣。而爭文字者。又鬨而聚訟。凝作此書。旣不以今日所存之三百二十餘字。以考定其眞。又不詳列諸家之本。以糾其異。徒以楊愼僞本猶屬全文。而據以爲主。根本先謬。又加以意爲增減。彌起糾紛。如第四鼓其寫上之吾字。第五鼓霝雨下之〓字。爲各本所無。莫知何以增入。至於後卷辨說第一條。卽載薛尚功云云。而薛尚功跋語內。亦無其文。皆不可解。又以石鼓之文。強合於說文之籀體。案趙師尹石鼓文考註。所摭說文。與石鼓相同之字。員辭皮樹西則旁中囿九字而已。然旁字石鼓無之。乃楊愼以壬鼓〓其用導用字。妄改爲旁。其餘諸字。亦均有同異。凝必欲附會其文。亦鄭樵以秦權一二字之合。定爲秦鼓之類矣。<br/>
</p></div></body>
</html>