<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 劉給事集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部八
<!--sf:-->別集類八
</font><h2>
<!--ti:-->劉給事集 五卷
</h2>
<!--ed:-->浙江鮑士恭家藏本
<p>
<!--no:-->宋劉安上撰。安上字元禮。永嘉人。紹聖四年進士丙科。由錢塘尉歷擢殿中侍御史。疏劾蔡京不報。復與石公弼等廷論之。坐是浮沈外郡者十六年。晚知舒州。乞祠得提舉鴻慶宮。靖康元年致仕。建炎二年卒於家。據薛嘉言作安上行狀。稱其有詩五百首。制誥雜文三十卷。篇帙頗富。然焦竑國史經籍志。載劉安上集。實止五卷。與此本相合。葢兵燬之餘。後人掇拾而成。非其原本矣。宋史藝文志作四卷。則當由刊本舛譌。以五爲四耳。自明以來。流傳甚尠。朱彝尊自潁州劉體仁家借鈔。僅得其半。後得福州林佶鈔本。始足成之。其詩醞釀未深。而格意在中晚唐閒。頗見風致。文筆亦修潔自好。無粗獷拉雜之習。葢不惟風節足重。卽文章亦不在元祐諸人後矣。<br/>
</p></body>
</html>