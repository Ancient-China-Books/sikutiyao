<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->歷體略 三卷
</h2><p>
<!--no:-->明王英明撰。英明字子晦。開州人。萬歷丙午舉人。是編成於萬歷壬子。上卷六篇。曰天體地形。曰二曜。曰五緯。曰辰次。曰刻漏極度。曰雜說。中卷三篇。曰極宮。曰象位。曰天漢。下卷則續見歐邏巴書。撮其體要。曰天體地度。曰度里之差。曰緯曜。曰經宿。曰黃道宮界。曰赤道緯躔。曰氣候刻漏。凡七篇。又附論日月交食一篇。然其上中二卷。所講中法。亦皆與西法相脗合。蓋是時徐光啓新法算書。雖尚未出。而利瑪竇先至中國。業有傳其說者。故英明陰用之耳。所論皆天文之梗概。不及後來梅文鼎薛鳳祚諸人。兼備測量推步之法。然學天文者。必先知象緯之文。與運行之故。而後能因其度數。究其精微。是書說雖淺近。固初學後入之門徑也。卷首冠以五圖。據翁漢麐序。英明原著書而不著圖。此本乃順治丙戌。英明之子懩。官江南督糧道時。以原本重刊。屬漢麐所補。懩跋稱位置編帙。與前刻少異。考書中步天歌第一章。下有附註。稱步天歌無善本。茲從先生訂正。庶鮮魚魯之譌云云。核其文義。亦漢麐之語。則是書蓋經漢麐重訂。非其原本矣。
</p><br/></div></body></html>