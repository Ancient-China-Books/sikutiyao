<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 蠻書 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->蠻書 十卷
</h2>
<!--ed:-->永樂大典本
<p>
<!--no:-->唐樊綽撰。新唐書藝文志著於錄。宋史藝文志則有綽所撰雲南志十卷。而不稱蠻書。永樂大典。又題作雲南史記。名目錯異。今考司馬光通鑑考異。程大昌禹貢圖。蔡沈書集傳。所引蠻書之文。竝與是編相同。則新唐書志爲可信。惟志稱綽爲嶺南西道節度使蔡襲從事。而通鑑載襲實官安南經略使。與綽所紀較合。則新書失考也。綽成此書。在懿宗咸通初。書中多自稱臣。又稱錄六詔始末。纂成十卷。於安南郡州江口。附張守忠進獻。蓋當時嘗以奏御者。交州境接南詔。綽爲幕僚。親見蠻事。故於六詔種族風俗山川道里及前後措置始末。撰次極詳。實輿志中最古之本。宋祁作新史南蠻傳。司馬光通鑑載南詔事。多採用之。程大昌等復引所述蘭滄江。以證華陽黑水之說。蓋宋時甚重其書。而自明以來。流傳遂絕。雖博雅如楊愼。亦稱綽所撰爲有錄無書。則其亡佚固已久矣。今此本因錄入永樂大典僅存。文字已多斷爛。不盡可讀。又世無別本可校。考洪武中程本立作雲南西行記。稱麗江通守張翥出示樊綽雲南志。字多謬誤。則當時已然。謹以諸書參考旁證。正其譌脫。而姑闕不可通者。各加按語於下方。釐爲十卷。仍依新唐書志。題曰蠻書。從其朔也。<br/>
</p></div></body>
</html>