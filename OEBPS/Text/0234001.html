<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 續書譜 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->續書譜 一卷
</h2>
<!--ed:-->浙江鮑士恭家藏本
<p>
<!--no:-->宋姜蘷撰。蘷有絳帖平。已著錄。是編其論書之語。曰續書譜者。唐孫過庭先有書譜故也。前有嘉定戊辰天台謝采伯序。稱略識蘷於一友人處。不知其能書也。近閱其手墨數紙。筆力遒勁。波瀾老成。又得其所著續書譜一卷。議論精到。三讀三嘆。因爲鋟木。蓋蘷撰是書。至采伯始刊行也。此本爲王氏書苑補益。所載凡二十則。一日總論。二曰眞書。三曰用筆。四曰草書。五曰用筆。六曰用墨。七曰行書。八曰臨摹。九曰書丹。十曰情性。十一曰血脈。十二曰燥潤。十三曰勁媚。十四曰方圓。十五曰向背。十六曰位置。十七曰疎密。十八曰風神。十九曰遲速。二十曰筆鋒。其燥潤勁媚二則。均有錄無書。燥潤下註曰見用筆條。勁媚下註曰見情性條。然燥潤之說。實在用墨條中。疑有舛誤。又眞書草書之後。各有用筆一則。而草書後之論用筆。乃是八法。竝非論草。疑亦有譌。敬考欽定佩文齋書畫譜第七卷中。全收是編臨摹以前八則。次序相同。臨摹以下。則九曰方圓。十曰向背。十一日位置。十二曰疏密。十三曰風神。十四曰遲速。十五曰筆勢。十六曰情性。十七日血脈。十八曰書丹。先後小殊。而燥潤勁媚二則。則竝無其目。蓋所據之本。稍有不同。而其文則無所增損也。書史會要曰。趙必睪。字伯暐。宗室也。官至奏院中丞。善隸楷。作續書譜辨妄。以規姜蘷之失。案必睪之書今已佚。不知其所規者何語。然蘷此譜。自來爲書家所重。必睪獨持異論。似恐未然。殆世以其立說乖謬。故棄而不傳歟。<br/>
</p></div></body>
</html>