<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 大學古本說 一卷 中庸章段 一卷 中庸餘論 一卷 讀論語剳記 二卷 讀孟子剳記 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->大學古本說 一卷
<!--ti:-->中庸章段 一卷
<!--ti:-->中庸餘論 一卷
<!--ti:-->讀論語剳記 二卷
<!--ti:-->讀孟子剳記 二卷
</h2>
<!--ed:-->福建巡撫採進本
<p>
<!--no:-->國朝李光地撰。光地有周易觀彖。已著錄。是編大學用古本。後有自記。稱讀朱子之書五十年。凡如易之卜筮。詩之雅鄭。周子無極之旨。邵子先天之傳。皆能灼然不惑。老而逾堅。獨於此書。亦牽勉應和焉。而非所謂心通默契者。閒考鄭氏隨本。尋逐經意。竊疑舊貫之仍。文從理得。況知本誠身二義。尤爲大學樞要所存。似不應溷於衆目中。致陸王之徒。得攘袂扼臂。自託於據經詰傳云云。蓋意所未合。不欲附和以自欺。非故與朱子爲難也。其中庸不用朱子本。亦不用鄭註古本。自分爲一十二章。然特聯屬其文。使節次分明。大旨則固無異。餘論一卷。闡發精義尤多。論語孟子。則隨有所見。卽剳記之。但舉經文首句標曰某章。其無所詮解者。則併其章目不存焉。大旨皆主於尋求義理。宛轉發明。不似近代講章。惟以描摹語氣。爲時文衍地也。<br/>
</p></div></body>
</html>