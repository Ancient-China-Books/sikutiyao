<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 顏山雜記 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->顏山雜記 四卷
</h2>
<!--ed:-->山東巡撫採進本
<p>
<!--no:-->國朝孫廷銓撰。廷銓字伯度。又字枚先。號沚亭。益都人。前明崇禎庚辰進士。入國朝以薦授河閒府推官。擢吏部主事。歷官內祕書院大學士。諡文定。益都有顏神鎭。形勢險阨。明代嘗建城設官以治之。廷銓世居其地。康熙丙午。予告在籍。因蒐輯舊聞。作爲此書。分山谷水泉城市官署鄉校逸民孝義風土歲時長城考靈泉廟災祥物變物產物物異遺文諸目。敍次簡核。而造語務求雋異。王士禎居易錄。稱田雯黔書七十六篇。有似爾雅者。有似考工記者。有似公穀檀弓者。有似越絕書者。故相孫文定公廷銓。作顏山雜記。記山蠶琉璃窯器煤井鐵冶等。文筆奇峭亦如此云云。今考琉璃窯器煤井鐵冶。俱此書所載。其山蠶一條。則在廷銓南征記略中。士禎蓋偶然誤記。又士禎香祖筆記。引此書所載鳳皇嶺玉皇宮石刻。宋太祖太宗眞宗御押。與周密癸辛雜識所載不同云。並載以備參考。案癸辛雜識。爲明代重刊。此石爲宋代原刻。木版易譌。當以碑本爲據。士禎兩存亦非也。惟香祖筆記。又據黃瓚雪洲集。議礦盜一疏。謂顏神設官之議。起於瓚。而駁此書正德十二年巡按黃某奏請之說。爲非是。則誠廷銓考核之疎矣。<br/>
</p></div></body>
</html>