<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 周易大全 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部五
<!--sf:-->易類五
</font><h2>
<!--ti:-->周易大全 二十四卷
</h2>
<!--ed:-->內府藏本
<p>
<!--no:-->明胡廣等奉敕撰。考明成祖實錄。永樂十二年十一月甲寅。命行在翰林院學士胡廣侍講楊榮金幼孜。脩五經四書大全。十三年九月告成。成祖親製序。弁之卷首。命禮部刊賜天下。賜胡廣等鈔幣有差。仍賜宴於禮部。同時預纂脩者。自廣榮幼孜外。尚有翰林編脩葉時中等三十九人。此其五經之首也。朱彜尊經義考。謂廣等就前儒成編。雜爲鈔錄。而去其姓名。易則取諸天台鄱陽二董氏。雙湖雲峯二胡氏。於諸書外。未寓目者至多云云。天台董氏者。董楷之周易傳義附錄。鄱陽董氏者。董眞卿之周易會通。雙湖胡氏者。胡一桂之周易本義附錄纂疏。雲峯胡氏者。胡炳文之周易本義通釋也。今勘驗舊文。一一符合。彜尊所論。未可謂之苛求。然董楷胡一桂胡炳文篤守朱子。其說頗謹嚴。董眞卿則以程朱爲主。而博采諸家以翼之。其說頗爲賅備。取材於四家之書。而刊除重複。勒爲一編。雖不免守匱抱殘。要其宗旨。則尚可謂不失其正。且二百餘年以此取士。一代之令甲在焉。錄存其書。見有明儒者之經學。其初之不敢放軼者由於此。其後之不免固陋者亦由於此。鄭曉今言。曰洪武開科。五經皆主古注疏。及宋儒易程朱。書蔡。詩朱。春秋左公羊穀梁程胡張。禮記陳。後乃盡棄注疏。不知始於何時。或曰始於頒五經大全時。以爲諸家說優者采入故耳。然古註疏終不可廢也。是當明盛時。識者已。憂其弊矣。觀於是編。未始非千古得失之林也。<br/>
</p></body>
</html>