<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 東南紀聞 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->東南紀聞 三卷
</h2>
<!--ed:-->永樂大典本
<p>
<!--no:-->不著撰人名氏。諸家書目亦不載。考書中有丙子之事非復庚申之役語。丙子爲至元十三年。前一年巴顏渡江。臨安失守矣。當爲元人所作。故稱宋爲東南。而其中鄭紳一條。稱外戚生封王爵者。宋蓋自紳始。論乘簥一條。稱宋朝渡江以前無今之簥。論三五九月一條。稱宋朝於此三月。不支羊肉錢。亦皆屬元人之語。然於宋之諸帝稱陵名稱廟號年號。往往多內詞。殆江左遺民所追記歟。所載惟論蚳醢論揖兩條。偶涉古事。餘皆南北宋之軼聞。閒與他書相出入。疑亦雜採說部爲之。至於韓淲之淸節。何自之伉直。張惟孝之任俠。單煒之書法。趙執中之木箭。史嵩之之忮忍。以及徽宗時瑞禽迎駕。出市儈之智術。紹興中韋后欲觀石塔。得寺僧之譎諫。則皆史傳所佚。足補紀載之闕。惟楊談耗用茶局官錢一事。足見宋政之不綱。乃載之以爲豪舉。殊不可訓。又汪勃調官一事。稱張浚韓世忠迎合秦檜。浚之心術不可知。世忠當萬萬不至此。恐未免傳聞失眞。而南嶽夫人一事。尤爲猥褻。亦未免墮小說窠臼。自穢其書。然大旨記述近實。持論近正。在說部之中。猶爲善本。原書久佚。卷帙無考。今以永樂大典分載於各韻下者。裒合排纂。勒爲三卷。<br/>
</p></body>
</html>