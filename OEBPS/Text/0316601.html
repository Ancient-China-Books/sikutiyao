<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 丁卯集 二卷 續集 二卷 續補 一卷 集外遺詩 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->丁卯集 二卷
<!--ti:-->續集 二卷
<!--ti:-->續補 一卷
<!--ti:-->集外遺詩 一卷
</h2>
<!--ed:-->江蘇巡撫採進本
<p>
<!--no:-->唐許渾撰。渾字用晦。武后朝宰相圉師之後。考新唐書宰相世系表。圉師爲安陸許氏。渾爲其後。應亦出於安陸。陳振孫書錄解題。乃稱渾爲丹陽人。觀集中送王總歸丹陽詩。有曰憑寄家書爲回報。舊居還有故人知。其家於丹陽。猶李白系出隴西。而爲蜀人矣。渾大和六年進士及第。爲當塗太平二令以病免。起潤州司馬。大中三年爲監察御史。歷虞部員外郞睦郢二州刺史。其曰丁卯集者。潤州有丁卯橋。渾別墅在焉。因以名集。集中有夜歸丁卯橋村舍詩是也。新唐書藝文志作二卷。晁氏讀書志亦作二卷。陳氏書錄解題。註云蜀本。有拾遺二卷。今之續集。當卽陳氏所謂拾遺。爲後人改題。其續補及集外遺詩。又後人掇拾增入耳。惟晁氏稱近得渾集完本五百篇。止二卷。是本篇數雖合。而卷帙不同。蓋總非宋人刊本之舊矣。毛晉汲古閣刊本亦二卷。詩僅三百餘篇。疑卽晁氏所見之本。讀書志或誤三爲五。亦未可知。以此本較毛本完備。故置彼而錄此焉。<br/>
</p></div></body>
</html>