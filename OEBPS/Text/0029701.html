<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 詩集傅 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩集傅 二十卷
</h2>
<!--ed:-->內府藏本
<p>
<!--no:-->宋蘇轍撰。其說以詩之小序。反復繁重。類非一人之詞。疑爲毛公之學。衛宏之所集錄。因惟存其發端一言。而以下餘文。悉從刪汰。案禮記曰。騶虞者樂官備也。貍首者樂會時也。采蘋者樂循法也。是足見古人言詩。率以一語括其旨。小序之體。實肇於斯。王應麟韓詩考。所載如關雎。刺時也。芣苢。傷夫有惡疾也。漢廣。悅人也。汝墳。辭家也。蝃蝀。刺奔女也。黍離。伯封作也。賓之初筵。衛武公飲酒悔過也。劉安世元城語錄。亦曰少年嘗記讀韓詩。<span class="jiazhu">案祟文總目。韓詩北宋尚存。范處義逸齊詩補傳謂韓詩世罕有之。此語不可信。蓋偶未考。</span>有雨無極篇。序云。正大夫刺幽王也。首云雨無其極傷我稼穡云云。是韓詩序亦括以一語也。又蔡邕書石經。悉本魯詩。所作獨斷。載周頌序三十一章。大致皆與毛詩同。而但有其首句。是魯詩序亦括以一語也。轍取小序首句爲毛公之學。不爲無見。史傳言詩序者以後漢書爲近古。而儒林傳稱謝曼卿善毛詩。乃爲其訓。衛宏從曼卿受學。因作毛詩序。轍以爲衛宏所集錄。亦不爲無徴。唐成伯璵作毛詩指說。雖亦以小序爲出子夏。然其言曰。眾篇之小序。子夏惟裁初句耳。葛覃后妃之本也。鴻鴈美宣王也。如此之類是也。其下皆大毛公自以詩中之意而繫其詞云云。然則惟取序首。伯璵已先言之。不自轍創矣。厥後王得臣程大昌李樗。皆以轍說爲祖。良有由也。轍自序又曰。獨採其可者。見於今傳。其尢不可者。皆明著其失。則轍於毛氏之學。亦不激不隨。務持其平者。而朱翌猗覺寮雜記。乃曰蘇子由解詩。不用詩序。亦未識轍之本志矣。<br/>
</p></div></body>
</html>