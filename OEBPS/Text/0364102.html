<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 見素文集 二十八卷 奏疏 七卷 續集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->見素文集 二十八卷
<!--ti:-->奏疏 七卷
<!--ti:-->續集 十二卷
</h2>
<!--ed:-->福建巡撫採進本
<p>
<!--no:-->明林俊撰。俊字待用。號見素。莆田人。成化戊戌進士。官至刑部尚書。諡貞肅。事蹟具明史本傳。俊始以糾權璫遠謫。及撫江右。則抗逆藩。撫西蜀。則平巨寇。爲宏正閒名臣。晚年再起。齗齗持正。卒以不附合張璁桂萼。致歿後削籍。葬以士禮。尤見後凋之節。所著詩文。張詡序。謂後致仕之時。手編成集者五十餘卷。此本文二十八卷。奏疏七卷。續集詩文十二卷。兼及其起廢以後所作。併附以遺疏四首。與詡序不符。蓋已出後人裒輯。非俊自編之原本也。俊爲文體裁不一。大都奇崛博奧。不沿襲臺閣之派。其詩多學山谷後山兩家。頗多隱澀之詞。而氣味頗能遠俗。奏議分兩曹外臺內臺西征起輔新政秋臺六稾。無不委曲詳盡。通達事機。平生經略。此足見其大凡矣。又案王鳳靈續集序。稱俊原有詩集十四卷。此本無之。別有西征集。凡詩歌二百二篇。跋二篇。賦一篇。書二十二篇。祭文二十四篇。序四篇。記五篇。亦不以詩爲一集。觀其孫則祖跋。稱重梓是書。而詩集尚闕。是當時本未同刊。故流傳頗尠。今仍其原第著錄云。<br/>
</p></body>
</html>