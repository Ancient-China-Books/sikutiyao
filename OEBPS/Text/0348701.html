<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 靑崖集 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->靑崖集 五卷
</h2>
<!--ed:-->永樂大典本
<p>
<!--no:-->元魏初撰。初字太初。號靑崖。宏州順聖人。從祖璠。金末官翰林修撰。以伉直稱。元世祖徵至和林。甚見禮重。璠無子。以初爲後。少辟中書省掾吏。告歸有薦於朝者。帝問知璠子。卽授國史院編修。尋拜監察御史。官至南臺御史中丞。事蹟具元史本傳。焦竑經籍志。載魏初靑崖集十卷。文淵閣書目。亦載魏太初靑崖文集一部七册。是明初原集尚存。其後乃漸就亡佚。今從永樂大典所載詩文。搜輯裒綴。釐爲五卷。猶可見其崖略。史稱初好讀書。尤長於春秋。爲艾簡而有法。而集中所記。自稱與姜彧同辱遺山先生教誨。又稱先生入燕初朝夕奉杖履。是其學本出元好問。具有淵源。故所作皆格律堅蒼。不失先民軌範。又其在世祖時。始以經史進讀。旋歷諫職。遇事敢言。於開國規模。多所裨益。集中奏議一門。皆詳識歲月。分條臚列。中如請定法令。請肅朝儀。請免括大興民兵。請令御史按察司官歲舉一人自代諸議。元史皆採入本傳中。其他若請緩樁配鹽貨。請禁刁蹬客來。請優護儒戶。請旌鄭江死節。請修孟子廟。請和僱工匠。請罷河南簽軍諸議。史所未載者。類皆當時要務。切中事情。今幸遺集僅存。猶足以補史闕。固不徒以文章貴矣。<br/>
</p></div></body>
</html>