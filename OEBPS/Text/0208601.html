<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 甲乙經 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->甲乙經 八卷
</h2>
<!--ed:-->兩淮鹽政採進本
<p>
<!--no:-->晉皇甫謐撰。謐有高士傳。已著錄。是編皆論鍼灸之道。隋書經籍志。稱黃帝甲乙經十卷。註曰音一卷。梁十二卷。不著撰人姓名。考此書首有謐自序。稱七略藝文志黃帝內經十八卷。今有鍼經九卷。素問九卷。二九十八卷。卽內經也。又有明堂孔穴鍼灸治要。皆黃帝岐伯選事也。三部同歸。文多重複。錯互非一。甘露中吾病風。加苦聾。百日方治。（案此四字文義未明。疑有脫誤。今仍舊本錄之。謹附識於此。）要皆淺近。乃撰集三部。使事類相從。删其浮詞。除其重複。至爲十二卷（案至字文義未明。亦疑有誤。）云云。是此書乃裒合舊文而成。故隋志冠以黃帝。然删除謐名。似乎黃帝所自作。則於文爲謬。舊唐書經籍志。稱黃帝三部鍼經十三卷。始著謐名。然較梁本多一卷。其併音一卷計之歟。新唐書藝文志。既有黃帝甲乙經十二卷。又有皇甫謐黃帝三部鍼經十三卷。兼襲二志之文。則更舛誤矣。書凡一百一十八篇。內十二經脈絡脈支別篇。疾形脈診篇。鍼灸禁忌篇。五臟傳病發寒熱篇。陰受病發痹篇。陽受病發風篇。各分上下。經脈篇。六經受病發傷寒熱病篇。各分上中下。實一百二十八篇。句中夾註。多引楊上達太素經。孫思邈千金方。王冰素問註。王惟德銅人圖。參考異同。其書皆在謐後。蓋宋高保衡孫奇林億等校正所加。非謐之舊也。考隋志有明堂孔穴五卷。明堂孔穴圖三卷。又明堂孔穴圖三卷。唐志有黃帝內經明堂十三卷。黃帝十二經脈明堂五臟圖一卷。黃帝十二經。明堂偃側人圖十二卷。黃帝明堂三卷。又楊上善黃帝內經明堂類成十三卷。楊元孫黃帝明堂三卷。今並亡佚。惟賴是書存其精要。且節解章分。具有條理。亦尋省較易。至今與內經並行。不可偏廢。蓋有由矣。<br/>
</p></div></body>
</html>