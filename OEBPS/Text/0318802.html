<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部五
<!--sf:-->別集類五
</font><h2>
<!--ti:-->和靖詩集 四卷
</h2><p>
<!--no:-->宋林逋撰。逋事蹟具宋史隱逸傳。其詩澄澹高逸。如其爲人。史稱其就稾輒棄去。好事者往往竊記之。今所傳尚三百餘篇。茲集篇數。與本傳相合。蓋當時所收止此。其他逸句。往往散見於說部及眞蹟中。劉克莊後村詩話。謂逋一生苦吟。自摘出五言十三聯。今惟五聯見集中。如隱非唐甲子。病有晉春秋。水天雲黑白。霜野樹靑紅。風回時帶溜。煙遠忽藏村。及郭索鉤輈之聯。皆不在焉。七言十七聯。集逸其三。使非有摘句圖旁證。則皆成逸詩矣。今摘句圖亦不傳。則其失於編輯者。固不少也。是集前有皇祐五年梅堯臣序。康熙中長洲吳調元校刊之。後附省心錄一卷。實李邦獻所作。誤以爲逋。今爲考辨釐正。別著錄子部中。而此集則削之不載焉。
</p><br/></div></body></html>