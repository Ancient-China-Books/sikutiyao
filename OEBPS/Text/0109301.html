<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 通志 二百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->通志 二百卷
</h2>
<!--ed:-->內府刊本
<p>
<!--no:-->宋鄭樵撰。樵有爾雅註。已著錄。通史之例。肇於司馬遷。故劉知幾史通述二體。則以史記漢書共爲一體。述六家。則以史記漢書別爲兩家。以一述一代之事。一總歷代之事也。其例綜括千古。歸一家言。非學問足以該通。文章足以鎔鑄。則難以成書。梁武帝作通史六百二十卷。不久卽已散佚。故後有作者。率莫敢措意於斯。樵負其淹博。乃網羅舊籍。參以新意。撰爲是編。凡帝紀十八卷。皇后列傳二卷。年譜四卷。略五十一卷。列傳一百二十五卷。其紀傳删錄諸史。稍有移掇。大抵因仍舊目。爲例不純。其年譜仿史記諸表之例。惟閒以大封拜大政事錯書其中。或繁或漏。亦復多歧。均非其注意所在。其平生之精力。全帙之菁華。惟在二十略而已。一曰氏族。二曰六書。三曰七音。四曰天文。五曰地理。六曰都邑。七曰禮。八曰諡。九曰器報。十曰樂。十一曰職官。十二曰選擧。十三曰刑法。十四曰食貨。十五曰藝文。十六曰校讎。十七曰圖譜。十八曰金石。十九曰災祥。二十曰草木昆蟲。其氏族六書七音都邑草木昆蟲五略。爲舊史之所無。案史通書志篇曰可以爲志者。其道有三。一曰都邑志。二曰氏族志。三曰方物志。樵增氏族都邑草木昆蟲三略。蓋竊據是文。至於六書七音。乃小學之支流。非史家之本義。矜奇炫博。泛濫及之。此於例爲無所取矣。餘十五略。雖旨舊史所有。然諡與器服。乃禮之子目。校讎圖譜金石。乃藝文之子目。析爲別類。不亦宂且碎乎。且氏族略多挂漏。六書略多穿鑿。天文略祇載丹元子步天歌。地理略則全鈔杜佑通典。州郡總序一篇。前雖先列水道數行。僅雜取漢書地理志。及水經注數十則。卽禹頁山川。亦未能一一詳載。諡略則別立數門。而沈約扈琛諸家之諡法。悉删不錄。卽唐會要所載杲字諸諡。亦並漏之。器服略器則所載尊彝爵觶之制。制旣不詳。又與金石略複出。服則全鈔杜佑通典之嘉禮。其禮樂職官食貨選擧刑法六略。亦但删錄通典。無所辨證。至職官略中。以通典註所引之典故。悉改爲案語大書。更爲草率矣。藝文略則分門太繁。又韓愈論語解論語類前後兩出。張弧素履子。儒家道家兩出。劉安淮南子。道家雜家兩出。荆浩筆法記。乃論畫之語。而列於法書類。吳興人物志。河西人物志。乃傳記之流。而列於名家類。段成式之玉格。乃酉陽雜爼之一篇。而列於寶器類。尤爲荒謬。金石略則鐘鼎碑碣。核以博古考古二圖。集古金石二錄。脫略至十之七八。災祥略則悉鈔諸史五行志。草木昆蟲略。則幷詩經爾雅之註疏。亦末能詳核。蓋宋人以義理相高。於考證之學。罕能留意。樵恃其該洽。睥睨一世。諒無人起而難之。故高視闊步。不復詳檢。遂不能一一精密。致後人多所譏彈也。特其採摭旣已浩博。議論亦多警闢。雖純駁互見。而瑕不掩瑜。究非游談無根者可及。至今資爲考鏡。與杜佑馬端臨書。並稱三通。亦有以焉。<br/>
</p></div></body>
</html>