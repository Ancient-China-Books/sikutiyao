<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 南渡錄 二卷 竊憤錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->南渡錄 二卷
<!--ti:-->竊憤錄 一卷
</h2>
<!--ed:-->編修汪如藻家藏本
<p>
<!--no:-->此二書所載語並相似。舊本或題無名氏。或並題爲辛棄疾撰。蓋本出一手所僞託。故所載全非事實。按金太宗建號天會。十三年崩。熙宗襲舊號兩年。乃改元。故天會止於十五年。天輔乃金太祖年號。止於七年。此錄旣誤以天輔爲太宗年號。又妄謂天輔十七年改元天眷。乖謬殊甚。金太宗生日在十月。名天淸節。金熙宗生日在正月。名萬壽節。此錄記天輔十一年。徽欽二帝在雲州。正月值金主生日作宴。是徒聞金主生日有在正月者。而不知朝代之不合也。金太宗天會五年三月。以宋二帝至燕。十月徙之中京。六年七月徒之上京。八月以見太祖廟。封徽宗爲昏德公。欽宗爲重昏侯。十月徒之韓州。熙宗天會十四年。昏德公薨。皇統元年。改昏德公爲天水郡王。重昏侯爲天水郡公。事並見金本紀。是天水之封。實在徽宗歿後。此錄乃云靖康二年五月。至燕京見金主。封太上爲天水郡公。帝爲天水郡侯。後徙安肅軍。又徙雲州。天輔十一年三月徙西漢州。十四年徙五國城。核以正史。無一不謬且妄。夫二帝不能死社稷。擧族北轅。其辱固甚。亦何至卑汚苟賤。如錄所云云。且金朝開國。具有規模。野利亦何至面人之祖淫其女孫。如所謂醜惡之聲。二帝共聞者耶。此必南北宋閒亂臣賊子。不得志於君父者。造此以洩其憤怨。斷斷乎非實錄也。<br/>
</p></div></body>
</html>