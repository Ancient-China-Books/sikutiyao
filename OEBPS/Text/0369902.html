<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 申忠愍詩集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->申忠愍詩集 六卷
</h2>
<!--ed:-->直隸總督採進本
<p>
<!--no:-->明申佳允撰。佳允字孔嘉。永平人。崇禎辛未進士。官至太僕寺丞。甲申殉流寇之難。世祖章皇帝賜諡忠愍。事蹟具明史本傳。佳允爲杞縣知縣時。死守孤城。卒擊破流寇掃地王。其經濟有足稱者。官考功時。以舉劾公正忤溫體仁降謫。及官寺丞。方出巡牧場。而李自成圍京師。勢可避匿。或勸之弗入。佳允流涕曰。固知京師必不守。然吾君在焉。安危共之。何所逃避。卒以甲申三月十二日。崎嶇還京。十九日死於國難。其氣節亦震耀千古。是集爲其子涵光所編。卷首有家傳。稱其於詩好稱李夢陽何景明。今觀所作。與何李頗不相似。大抵直抒胸臆。如其爲人。但體格尚未成就。且不免浸淫明末纖仄之習。然凜然剛正之氣。足使後人起敬。不敢復以詩格繩之。言以人重。烏可沒也。舊本首載孟津王鐸序。不著年月。核其所述。蓋作於崇禎初佳允官𣏌縣時。後人重刻此集。仍錄以冠首。然鐸何如人。乃操筆弁冕佳允詩。今特削之。俾無爲佳允辱焉。<br/>
</p></body>
</html>