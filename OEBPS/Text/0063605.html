<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋義存錄 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋義存錄 十二卷
</h2>
<!--ed:-->浙江巡撫採進本
<p>
<!--no:-->國朝陸奎勳撰。奎勳有陸堂易學。已著錄。是編力破春秋一字襃貶之說。頗能掃公穀拘例之失。與宋儒深刻嚴酷之論。而矯枉過直。謂孔子全因舊史之文。然則所謂筆削者安在。所謂其義竊取者又安在。況公羊著不修春秋之文。左氏記河陽書狩之語。去聖未遠。必有所受。舉一二節。可例其餘。乃謂除此數條之外。悉因魯國之成書。然則必如倪思之班馬異同。字字著原本改本。郭茂倩之樂府詩集。篇篇分本詞入樂。而後信爲孔子有所修改耶。其疑胡傳而信左氏。亦足破以經解經之空談。而乃別出新奇。欲以孔子之言解春秋。凡一切子書緯書所引。不問眞僞。一概闌入。已爲蕪雜。至於其文與春秋無關。如莊公八年齊無知一條。引坊記曰。子云君不與同姓共車一節。又引文言傳積善之家一節。註曰。案前條之義爲齊僖言也。後條之義爲齊襄言也。似乎孔子一生。無一語不因春秋而發者。有是理耶。至於僖公二十年𣏌子卒一條。引論語子曰夏禮吾能言之一節。以合於左傳夷禮之說。而又註案𣏌稱子。左傳以爲經夷之。不若穀註時王所黜之說爲善。是併駁孔義矣。全書大抵類是。是皆務高求勝之過也。<br/>
</p></div></body>
</html>