<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 文選註 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->文選註 六十卷
</h2>
<!--ed:-->內府藏本
<p>
<!--no:-->案文選舊本三十卷。梁昭明太子蕭統撰。唐文林郎守太子右內率府錄事參軍事崇賢館直學士江都李善爲之註。始毎卷各分爲二。新唐書李邕傳。稱其父善。始註文選。釋事而忘義。書成以問邕。邕意欲有所更。善因令補益之。邕乃附事見義。故兩書竝行。今本事義兼釋。似爲邕所改定。然傳稱善註文選。在顯慶中。與今本所載進表。題顯慶三年者合。而舊唐書邕傳。稱天寶五載。坐柳勣事杖殺。年七十餘。上距顯慶三年。凡八十九年。是時邕尚未生。安得有助善註書之事。且自天寶五載。上推七十餘年。當在高宗總章咸亨閒。而舊書稱善文選之學。受之曹憲。計在隋末。年已弱冠。至生邕之時。當七十餘歳。亦決無伏生之壽。待其長而著書。考李匡乂資暇錄曰。李氏文選。有初註成者。有覆註。有三註四註者。當時旋被傳寫。其絕筆之本。皆釋音訓義。註解甚多。是善之定本。本事義兼釋。不由於邕。匡乂唐人。時代相近。其言當必有徵。眞新唐書喜采小說。未詳考也。其書自南宋以來。皆與五臣註合刊。名曰六臣註文選。而善註單行之本。世遂罕傳。此本爲毛晉所刻。雖稱從宋本校正。今考其第二十五卷陸雲答兄機詩。註中有向曰一條。濟曰一條。又答張士然詩。註中有翰曰銑曰向曰濟曰各一條。殆因六臣之本。削去五臣。獨留善註。故刊除不盡。未必眞見單行本也。他如班固兩都賦。誤以註列目錄下。左思三都賦。善明稱劉逵註蜀都吳都。張載註魏都。乃三篇倶題劉淵林字。又如楚辭用王逸註。子虛上林賦用郭璞註。兩京賦用薛綜註。思元賦用舊註。魯靈光殿賦用張載註。詠懷詩用顏延年沈約註。射雉賦用徐爰註。皆題本名。而補註則別稱善曰。於薛綜條下發例甚明。乃於揚雄羽獵賦。用顏師古註之類。則竟漏本名。於班固幽通賦。用曹大家註之類。則散標句下。又文選之例。於作者皆書其字。而杜預春秋傳序。則獨題名。豈非從六臣本中摘出善註。以意排纂。故體例互殊歟。至二十七卷末。附載樂府君子行一篇。註曰李善本古詞止三首。無此一篇。五臣本有。今附於後。其非善原書。尤爲顯證。以是例之。其孔安國尚書序。杜預春秋傳序二篇。僅列原文。絕無一字之註。疑亦從五臣本剿入。非其舊矣。惟是此本之外。更無別本。故仍而錄之。而附著其舛誤如右。<br/>
</p></div></body>
</html>