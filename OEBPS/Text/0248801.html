<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->潁川語小 二卷
</h2><p>
<!--no:-->案潁川語小。宋史藝文志及諸家書目皆不著錄。其散見永樂大典中者。惟題爲陳叔方撰。而不著時代。書中稱呂祖謙爲呂成公。考宋史列傳。祖謙卒。未得謚。至理宗時始追爵開封伯。賜謚曰成。則是書在理宗以後矣。周密癸辛雜識載有叔方二事。稱其字曰節齋。宋無名氏詩家鼎臠。載有節齋陳昉叔方宮詞一首。在趙葵之後。王邁之前。宋詩紀事亦稱陳昉字叔方。號節齋。温州平陽人。以父任入官。累除吏部尚書。端明殿學士。卒諡淸惠。此一陳叔方也。又倪瓚淸閟閣集有與陳叔方書二首。鄭元祐僑吳集有元故愼獨處士陳君墓誌銘一首。稱吳有隱君子。曰陳君叔方。其名曰植。爲宋遺民寧極先生陳深之子。此又一陳叔方也。是書無一字及元事。其宋之陳昉所撰歟。其考究典籍異同。朝廷掌故。酷似洪邁容齋隨筆。其論文多辨別經史句法。又頗似陳騤文則。其中疎舛之處。如謂履端爲閏月之名。則未考左傳疏史記註。謂叵羅不知何器。則未考北史祖珽傳。及李白岑參詩。謂只字毛詩以外。別無所出。則未考楚詞大招。謂䤩尾譌爲獺尾。由黃幡綽。則未考王建詩。及王得臣塵史。謂林逋詩郭索鉤輈用本草語。則未考揚子法言。及李羣玉詩。較之王觀國學林。王應麟困學紀聞。皆爲少遜。然大致考據詳核。如辨女媧補天非鍊石。則取張湛之說。辨同姓不必同氏。則從許愼之論。以及名稱字義沿譌襲謬而不知者。皆一一訂證。尤足以砭流俗之非。較之誌俳諧述神怪者。有益多矣。裒而錄之。亦考證家之所取裁也。叔方舊本卷帙無徵。今卽永樂大典所存者。略以類從。編爲二卷。
</p><br/></div></body></html>