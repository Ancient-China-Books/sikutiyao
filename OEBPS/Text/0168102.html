<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部三十五
<!--sf:-->職官類
</font><h2>
<!--ti:-->御制人臣儆心錄 一卷
</h2><p>
<!--no:-->順治十二年世祖章皇帝御撰。凡八篇。一曰植黨。二曰好名。三曰營私。四曰徇利。五曰驕志。六曰作僞。七曰附勢。八曰曠官。前有御製序。蓋因勳臣譚泰石漢。大學士陳名夏等。先後以驕怙伏法。因推古今來姦臣惡迹。訓誡羣臣。俾其知炯鑑也。夫一氣流行。化生萬品。鸞梟竝育。穀稗同滋。實理數之不得不然。故有君子必有小人。雖唐虞盛時。四凶亦廁名於朝列。無論秦漢以下也。不幸而遇昏亂之世。則匪人得志。其禍遂中於國家。前明諸權倖是也。幸而遇綱紀修明之時。則翔陽所照。物無匿形。雖百計彌縫。終歸敗露。則陳名夏諸人是也。在我世祖章皇帝。聖裁果斷。睿鑑英明。足以駕馭羣材。照臨萬象。雷霆一震。鬼域潛蹤。雖有僉壬。諒不敢復蹈覆轍。而聖人慮周先事。杜漸防微。恐小人惟利是營。多昏其智。於陳名夏等。不以爲積愆已稔。自取誅夷。反以爲操術未工。別圖揜蓋。因特頒宸翰。普示班聯。曲推其未發之謀。明繪其欲施之策。俾共知所聚黨而私議者。已畢在洞照之中。如九金鑄鼎。先圖魑魅之形。儻逢不若。皆可以指而目之。名而呼之。山鬼之伎倆。自窮而無所逞也。國家重熙累洽。百有餘年。列聖相承。竝乾剛獨斷。從無如前代姦臣。得以盜竊魁柄者。豈非祖宗貽謀。有以垂萬年之家法哉。
</p><br/></div></body></html>