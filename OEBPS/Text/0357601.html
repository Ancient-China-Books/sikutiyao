<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 槎翁詩集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->槎翁詩集 八卷
</h2>
<!--ed:-->浙江汪汝瑮家藏本
<p>
<!--no:-->明劉崧撰。崧字子高。初名楚。泰和人。元末舉於鄉。洪武三年。以人材薦授職方郞中。遷北平按察司副使。坐事輸作京師。十三年手敕召爲禮部侍郞。擢吏部尚書致仕。十四年復召爲國子司業。未旬日卒。事蹟具明史本傳。崧七歲能賦詩。及長日課一篇。讀書天寒皸裂不少輟。其在官舍。孤燈諷誦。夜分不休。蓋一生耽嗜吟咏。至爲刻苦。故徐泰詩談。稱其如冬嶺孤松老而愈秀。胡應麟詩藪。稱當明之初。吳中詩派。昉於高啓。越中詩派。昉於劉基。閩中詩派。昉於林鴻。嶺南詩派。昉於孫蕡。而江右詩派。則昉於崧。史亦稱崧善爲詩。豫章人宗之爲西江派。大抵以淸和婉約之音。提導後進。迨楊士奇等嗣起。復變爲臺閣博大之體。久之遂浸成宂漫。北地信陽。乃乘其弊而力排之。遂分正嘉之門戶。然崧詩正平典雅。實不失爲正聲。固不能以末流放失。併咎剏始之人矣。<br/>
</p></body>
</html>