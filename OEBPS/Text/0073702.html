<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書通證 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書通證 六卷
</h2>
<!--ed:-->兩江總督採進本
<p>
<!--no:-->元張存中撰。存中字德庸。新安人。初胡炳文作四書通。詳義理而略名物。存中因排纂舊說。成此書以附其後。故名曰四書通證。炳文爲之序。稱北方杜緱山。有語孟旁通。平水薛壽之。有四書引證。（案杜緱山名瑛。金人。薛壽之名引年。元初人。）皆失之太繁。存中能刪冗從簡。去非取是。又曰學者於余之通。知四書用意之深。於通證。知四書用事之審。推之甚至。今核其書。引經數典。字字必著所出。而論語夏曰瑚商曰璉一條。承包氏之誤者。乃不引禮記以證之。又時見曰會。衆頫曰同。與周禮本文小異。蓋宋代諱殷。故改殷爲衆。乃但引周禮於下。而不辨其何以不同。皆不免有所回護。不知朱子之學。在明聖道之正傳。區區訓詁之閒。固不必爲之諱也。孟子與楚將昭陽戰亡其七邑一條。存中謂史記作八邑。未詳孰是。不知司馬貞史記索隱。明註史記古本作七邑。是朱子稱七邑。乃據古本。原非謬誤。存中持疑不決。亦失於考核。又如三讓引吳越春秋。泛及雜說。而於歷代史事。每多置正史而引通鑑。亦非根本之學。然大概徵引詳明。於人人習讀不察者。一一具標出處。可省檢閱之煩。於學者亦不爲無補矣。<br/>
</p></body>
</html>