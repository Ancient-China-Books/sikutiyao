<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 道藏目錄詳註 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->道藏目錄詳註 四卷
</h2>
<!--ed:-->兵部侍郞紀昀家藏本
<p>
<!--no:-->明道士白雲霽撰。雲霽字明之。號在虛子。上元人。是書成於天啓丙寅。以道藏之文。分門編次。大綱分三洞四輔十二類。三洞者。一洞眞部。元始天尊所流演。是爲大乘上法。二洞元部。太上老君所流演。是爲中乘中法。三洞神部。亦出太上老君。是爲小乘初法。四輔者。其一太元部。洞眞之輔也。二太平部。洞元之輔也。三太淸部。洞神之輔也。四正一部。三洞三輔所會歸也。所分七部。與雲笈七籤一一相合。蓋歷代道家之舊目。其七部子目。則各分本文神符玉訣靈圖譜錄戒律威儀方法衆術記傳讚頌表奏十二類。其書則以千字文爲次。以一字當一函。函各具其卷數。自天字至羣字。爲舊藏之目。自英字至將字。爲明人新續之目。每條各有解題。如崇文總目郡齋讀書志之例。所列諸書。多捃拾以足卷。帙如劉牧易數鉤隱圖。遺論九事。張理易象圖說內外篇。雷思齊易外別傳。（案此本俞琬之書。雲霽誤以爲思齊。）易筮通變。易圖通變。舊皆入易類。穆天子傳舊入起居注類。山海經舊入地理類。揚雄太玄經。邵子皇極經世。鮑雲龍天原發微。舊皆入儒家類。墨子舊入墨家類。素問靈樞經八十一難。孫思邈千金方。葛洪肘後備急方。急救仙方。仙傳外科祕方。寇宗奭本草衍義。舊皆入醫家類。公孫龍子尹文子。舊入名家類。韓非子。舊入法家類。孫子。舊入兵家類。鬼谷子。舊入縱橫家類。鬻子鶡冠子淮南子子華子劉子馬總意林。舊皆入雜家類。錄異記。江淮異人錄。舊皆入小說家類。黃帝宅經。龍首經。金匱玉衡經。元女經。通占大象歷星經。靈棋經。舊皆入術數家類。陶宏景華陽隱居集。邵子擊壤集。吳筠宗元集。舊皆入別集類。雖配隸或有未妥。門目或有改易。然總無以爲道家言者。今一概收載。殊爲牽強。蓋二氏之書。往往假借附會。以自尊其教。不足深詰。雲霽所註。不能甚詳。而亦頗具崖略。考道家之源委。茲編亦總匯也。羣字號之末。附以道藏闕經目錄二卷。則亦多所散佚。不盡完備矣。考漢志所錄道家三十七部。神仙家十部。本截然兩途。黃冠者流。惡淸靜之不足聳聽。於是以丹方符籙炫燿其神怪。名爲道家。實皆神仙家也。黃老之學。漢代竝稱。然言道德者稱老子。言靈異者稱黃帝。名爲述說老子。實皆依託黃帝也。其恍惚誕妄。爲儒者所不道。其書亦皆不足錄。顧其書名。則歷代史志。皆著於錄。故今亦存共總目。見彼教之梗概焉。<br/>
</p></div></body>
</html>