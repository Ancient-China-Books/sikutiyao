<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十七 總集類存目四 十種唐詩選 十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十七
<!--sf:-->總集類存目四
</font><h2>
<!--ti:-->十種唐詩選 十七卷
</h2>
<!--ed:-->山東巡撫採進本
<p>
<!--no:-->國朝王士禎編。取唐人總集八家。及摘宋姚鉉唐文粹所載諸詩。各爲刪汰。凡河岳英靈集一卷。中興閒氣集一卷。國秀集一卷。篋中集一卷。搜玉集一卷。御覽集一卷。極元集一卷。又元集一卷。才調集三卷。唐文粹六卷。附以士禎所選唐賢三昧集。共爲十種。其去取一以神韻爲宗。猶其本法。惟才調集唐文粹刪汰未精。門徑叢雜。而文粹尤甚。如盧仝月蝕詩。陸龜蒙江湖散人歌。皆不能謂之盛唐格也。又韋莊又元集原書已佚。今所傳者乃贗本。馮氏才調集。凡例言之。而士禎仍爲選錄。亦失別裁。其三昧集一種。乃其生平宗旨所在。去取較爲精密。世多摘出別行。今亦別著於錄。又士禎居易錄曰。近日金陵有刻唐詩十集者。謂爲予所訂。或作序假予言。曰余奉此爲金科玉律。年來於此道稍有會心者。得力於是書良多云云。及訪是書閲之。乃標華亭唐汝詢仲言名。大旨在通高漫士李滄溟鍾退谷三選之郵。而以汝詢詩解附之。強分甲乙丙丁等目。淺陋割裂。可一笑也。然則是書未出以前。先有僞本矣。今僞本已不傳。蓋辨之早也。<br/>
</p></div></body>
</html>