<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->史部三
<!--sf:-->編年類
</font><h2>
<!--ti:-->宋九朝編年備要 三十卷
</h2><p>
<!--no:-->宋陳均撰。均字平甫。號雲巖莆田人。端平初。有言是書於朝者。敕下福州宣取。賜均官迪功郞馬端臨文獻通考載均編年擧要三十卷。備要三十卷。又有中興擧要十四卷。備要十四卷。今中興擧要備要皆佚。此書前有紹定二年眞德秀序。稱皇朝編年擧要與備要。合若干卷。則當時本共爲一書。今擧要亦佚。存者惟此編耳。其書取日歷實錄。及李燾續通鑑長編。删繁撮要。勒成一帙。兼採司馬光徐度趙汝愚等十數家之書。博考互訂。始太祖至欽宗。凡九朝事蹟。欲其篇帙省約。便於尋閱。故苟非大事。則略而不書。林岊序。謂取司馬氏之綱。而時有修飾。取李氏之目。而頗加節文。足以括其體例。然實以通鑑綱目爲式。特據事直書。不加襃貶耳。觀均自序。其宗旨可見也。
</p><br/></div></body></html>