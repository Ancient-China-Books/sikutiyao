<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 世宗憲皇帝御製文集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->世宗憲皇帝御製文集 三十卷
</h2>
<p>
<!--no:-->謹案世宗憲皇帝御製文集。凡文二十卷。詩十卷。文分十三體。詩則前七卷曰雍邸集。皆康熙壬寅以前作。後三卷曰四宜堂集。則御極以後作也。欽惟世宗憲皇帝。神資天授。聖孝性成。當聖祖仁皇帝時。景命先歸。九齡預與。承眷顧者獨深。故問視宮闈。殆無虛日。而晨昏餘暇。復覃精圖籍。研悅文章。汲古之勤。爲儒生之所不及。迨乎握符合契。應運龍飛。宵旰勵精。心營四海。紫宮之所規畫。黼座之所咨詢者。天下臣庶。雖不能一一悉窺。至於硃砒諭旨。至三百六十卷。上諭內閣至一百五十九卷。上諭八旗。及上諭旗務議覆。諭行旗務議奏。至四十八卷。則剞劂梨棗。共見共聞。仰計十三年中。固無日不親御丹毫。疇咨庶政。而寄情翰墨。遂炳然與典誥雅頌。輝映後先。蓋體協健行。心懷無逸。精明強固之氣。舉措萬化而有餘。故旁涉詞章。尚足以陶鑄百氏。如元化運轉。時行物生。而二曜五緯三垣列宿。自然成在天之文也。豈非攝提合雒以來。超軼三五之至聖哉。<br/>
</p></body>
</html>