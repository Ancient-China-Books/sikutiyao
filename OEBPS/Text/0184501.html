<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十五 史評類存目一 讀史管見 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->讀史管見 三十卷
</h2>
<!--ed:-->內府藏本
<p>
<!--no:-->宋胡寅撰。寅字明仲。號致堂。崇安人。官至禮部侍郞。諡文忠。事蹟具宋史本傳。是編乃其謫居之時。讀司馬光資治通鑑而作。前有嘉定丙寅。其猶子大壯序。稱書成於紹興乙亥。又稱其父安國。受知高宗。奉詔修春秋傳。宏綱大義。日月著明。二百四十二年之後。至於五代。司馬光所述資治通鑑。事雖備而立議少實。因用春秋經旨。尚論詳評云云。案胡安國之傳春秋。於筆削大旨。雖有發明。而亦頗傷於深刻。是以欽定春秋傳說彙纂。於其已甚之詞。多加駁正。以持裦貶之平。寅作是書。因其父說。彌用嚴苛。大抵其論人也。人人責以孔顏思孟。其論事也。事事繩以虞夏商周。名爲存天理。遏人欲。崇王道。賤霸功。而不近人情。不揆事勢。卒至於窒礙而難行。王應麟通鑑答問。謂但就一事詆斥。不究其事之始終。誠篤論也。又多假借論端。自申己說。凡所論是非。往往枝蔓於本事之外。趙與旹賓退錄曰。胡致堂著讀史管見。主於譏議秦會之。開卷可見也。如桑維翰雖因契丹而相。其意特欲興晉而已。固無挾敵以自重。劫國以盜權之意。猶足爲賢。尤爲深切。致堂本文定從子。其生也父母欲不擧。文定夫人擧而子之。及貴。遭本生之喪。士論有非之者。<span class="jiazhu">案寅以不持本生之服遭劾。見宋史本傳。其自辨之書。則見所撰斐然集中。</span>考漢宣帝立皇考廟。晉出帝封宋王敬儒兩章。專以自解。而於漢哀帝立定陶後一節。直謂爲人後者。不顧私親。安而行之。猶天性也。吁甚矣。首卷論豫讓報仇曰。無所爲而爲善。雖大學之道不是過。若致堂者。其亦有所爲而著書者歟。則在當時論者。亦有異同者矣。至國朝朱直作史論初集。專駁是書。其閒詆訶之詞。雖不免於過當。然亦寅之好爲高論。有以激之。至於出爾反爾也。<br/>
</p></div></body>
</html>