<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十九 雜家類存目六 尚論持平 二卷 析疑待正 二卷 事文標異 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十九
<!--sf:-->雜家類存目六
</font><h2>
<!--ti:-->尚論持平 二卷
<!--ti:-->析疑待正 二卷
<!--ti:-->事文標異 一卷
</h2>
<!--ed:-->浙江吳玉墀家藏本
<p>
<!--no:-->國朝陸次雲撰。次雲有八紘譯史。已著錄。三書皆辨證經史疑義。體例相同。特隨得一二卷。卽以付梓。部各立名目。實則一書而再續耳。尚論持平。上卷論五經。下卷論四書及子史。多捃拾瑣說。而參以臆斷。如水流溼火就燥。溼自爲卑溼。燥自爲乾燥。而取秦觀之說。謂溼者土之氣。土者水之妻。夫從妻好。故水流溼。燥者金之氣。火者金之夫。妻從夫令。故火就燥。殊穿鑿無理。謂周南召南。卽舜歌之南風。謂詩以邶鄘衛並列。存三監也。存三監所以存殷也。殷祀之絕。有未愜於聖人之心者。謂夫子錄秦風寺人之令。爲預見趙高之禍。謂泰誓武成。皆稱紂爲商。證殷爲地名。非國號。皆杜撰無稽。至春秋未嘗擯楚。論語不語怪力亂神。爲指春秋。皆郝敬之謬談。孟子論貴戚之卿。爲陰指田文之將篡。乃于愼行之妄說。管蔡爲殷之忠臣。文王之孝子。尤郭子章之悖語。一概錄之。殊失裁斷。謂尚書逸篇。乃逸於孔子之時。不逸於秦火之後。謂忠經眞出馬融。其註眞出鄭元。更漫無考證矣。析疑待正。於豳風七月孟子十一月徒杠成十二月舆梁成。皆力主周用夏正。與尚論持平中春王正月一條。自相矛盾。其推崇僞撰三墳爲古書。蓋陰勦鄭樵之說。而諱其所出。癸辛雜識。辨詩序后妃之德句。謂后指文王。妃指太似。以是例之。則葛覃序稱后妃所自作。將文王與太姒聯句乎。螽斯序稱后妃不妒忌。將以不妒忌加文王乎。其說至爲無理。而次雲取之。殊不可解。事文標異。稱黃帝素問引古月令。案素問無引月令之文。其註中所言。乃宋林億等梭正。引唐月令。與黃帝無關。又稱大學石經本。案石經出自豐坊。其政和年號之舛迕。合兩賈逵爲一人之謬誤。前人已辨之。尤侗艮齋雜說。不暇致詳。次雲又述之。亦爲失考。惟其稱緇衣所載葉公之顧命。註家以爲沈諸梁者。其文實在汲冢周書祭公解內。葉字爲祭字之譌。其言有據。可以備一解耳。<br/>
</p></div></body>
</html>