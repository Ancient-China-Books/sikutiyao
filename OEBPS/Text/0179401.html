<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 蘭亭考 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->蘭亭考 十二卷
</h2>
<!--ed:-->浙江鮑士恭家藏本
<p>
<!--no:-->舊本題宋桑世昌撰。世昌淮海人。世居天台。陸游之甥也。案陳振孫書錄解題。載蘭亭博議十五卷。註曰桑世昌撰。葉適水心集。亦有蘭亭博議跋曰。字書自蘭亭出。上下數千載。無復倫擬。而定武石刻。遂爲今世大議論。桑君此書。信足以垂名矣。君事事精習。詩尤工。其卽事云。翠添鄰塹竹。紅照屋山花。蓋著色畫也。書錄解題又載蘭亭考十二卷。註曰卽前書。浙東庾司所刻。視初本頗有删改。初十五篇。今存十三篇。去其集字篇。後人集蘭亭字作詩銘之類者。又附見篇。兼及右軍他書迹。於樂毅論尤詳。其書始成。本名博議。高內翰文虎炳如爲之序。及其刊也。其子似孫。主爲删改。去此二篇。固當。而其他務從省文。多失事實。或戾本意。其最甚者。序文本亦條達可觀。亦竄改無完篇。首末闕漏。文理斷續。於其父猶然。深可怪也云云。是此書經高似孫竄改。已非世昌之舊矣。今未見博議原本。無由驗振孫所論之是非。然是書爲王羲之蘭亭序作。集字爲文。其事無預於羲之。羲之他書。其事無預於蘭亭。似孫所删。深合斷限。振孫亦不能不以爲當也。其中評議不同者。如或謂梁亂。蘭亭本出外。陳天嘉中爲智永所得。又或謂王氏子孫傳掌。至七代孫智永。此蘭亭眞迹流傳之不同也。又如或謂石晉之亂。棄石刻於中山。宋初歸李學究。李死。其子摹以售人。後負官緡。宋祁爲定武帥。出公帑買之。置庫中。又或謂有遊士攜此石走四方。其人死營妓家。伶人取以獻宋祁。又或謂唐太宗以搨本賜方鎭。惟定武用玉石刻之。世號定武本。薛紹彭見公廚有石鎭肉。乃別刻石以易之。此又定武石刻流傳之不同也。推評條下。據王羲之生於晉惠帝太安二年癸亥。則蘭亭修禊時。年五十有一。辨筆陣圖所云。羲之年三十三書蘭亭之誤。是矣。然前卷旣引王銍語。以劉餗之說爲是矣。而又云於東墅閱高似孫校書畫。見蕭翼宿雲門留題二詩云。使御史不有此行。烏得是語。則雜錄舊文。亦未能有所斷制。至其八法一門。以書苑禁經諸條。專屬之蘭亭。尤不若姜夔禊帖偏傍考之爲精密。是以曾宏父陶宗儀諸家。皆稱姜考而不用是書。然其徵引諸家。頗爲賅備。於宋人題識。援據尤詳。世昌之原本旣佚。存此一編。尚足見禊帖之源流。固不得以陳氏之排擊。遽廢是書矣。<br/>
</p></div></body>
</html>