<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十二 地理類存目五 泰山道里記 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十二
<!--sf:-->地理類存目五
</font><h2>
<!--ti:-->泰山道里記 一卷
</h2>
<!--ed:-->兵部侍郎紀昀家藏本
<p>
<!--no:-->國朝聶鈫撰。鈫字劍光。泰安人。是編前有自序。稱生長泰山下。少爲府胥。性嗜山水。每攀幽躋險。探稽往躅。因讀劉其旋泰山紀略。成城泰山勝概。其中有一地兩稱。或名同地異。巖谷深阻。題刻爲苔蘚所蔽者。閒遺而未錄。近乃架梯刮磨垢蝕而求之。雖風雨寒暑。弗憚其勞。又質之野老。參考羣書。竭半生精力。彙成一編。提挈道里爲綱領。分之爲五。合之爲一。曰泰山道里記。末有其從孫學文跋。稱其蒐討金石之文。閱二十餘年。凡諸紀載所未詳者。如石經峪刻金剛經。據徂徠刻石。辨爲北齊王冠軍書。唐紀泰山銘下截剝落。葉彬補書百八字。宋述功德銘。唐勒岱巓。鑱毀原碑字。猶存介邱巖分水谿。及古明堂。均失覈蓄疑。又肅然山。奉高城。季札子墓。與白騾冢。俱誤指其地。汶汼三谿諸水。皆牽混源流。岱背琨瑞靈巖諸山。因隸他縣而未錄。併逐加考驗。辨譌補闕。蓋以土居之人。竭平生之力。以考一山之蹟。自與傳聞者異矣。<br/>
</p></div></body>
</html>