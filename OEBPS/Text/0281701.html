<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 圖書編 一百二十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->圖書編 一百二十七卷
</h2>
<!--ed:-->河南巡撫採進本
<p>
<!--no:-->明章潢撰。潢有周易象義。已著錄。是編取左圖右書之意。凡諸書有圖可考者。皆彙輯而爲之說。一卷至十五卷爲經義。十六卷至二十八卷爲象緯歷算。二十九卷至六十七卷爲地理。六十八卷至一百二十五卷爲人道。一百二十六卷爲易象類編。一百二十七卷爲學詩多識。此二卷與圖譜無涉。別綴於末。蓋玉海附錄諸書例也。其門人萬尚前序。稱是編肇於嘉靖壬戌。成於萬歷丁丑。考潢年譜。乃稱萬歷五年丁丑。論世編成。又稱萬歷十三年乙酉。出圖書編與鄧元錫函史相證。然則初名論世編。後乃改此名矣。明人圖譜之學。惟此編與王圻三才圖會。號爲巨帙。然圻書門目瑣屑。排纂宂雜。下至奕棋牙牌之類。無所不收。不及潢書之體要。其所繫諸說。亦皆捃掇殘剩。未晰源流。甚至軍器類中。所列鞭鐧二圖。稱鞭爲尉遲敬德所用。鐧爲秦叔寶所用。雜採齊東之語。漫無考證。亦不及潢書之引據古今。詳賅本末。雖儒生之見。持論或涉迂拘。然採摭繁富。條理分明。浩博之中。取其精粹。於博物之資。經世之用。亦未嘗無百一之裨焉。<br/>
</p></div></body>
</html>