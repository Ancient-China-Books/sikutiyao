<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 四書反身錄 六卷 續補 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->四書反身錄 六卷
<!--ti:-->續補 一卷
</h2>
<!--ed:-->浙江巡撫採進本
<p>
<!--no:-->國朝李容撰。容字中孚。盩厔人。康熙己未薦舉博學鴻詰詞。以年老不能赴京而罷。康熙四十二年。聖祖仁皇帝西巡。召容入見。時容已衰老。遣子愼言詣行在陳情。以所著二曲集反身錄奏進。上特賜御書操志高潔以獎之。是書本題曰二曲先生口授。鄠縣門人王心敬錄。二曲者。容之別號。水曲曰盩。山曲曰厔。盩厔當山水之曲。故因其地以稱之。是此書成於心敬之手。容特口授。然核其序文年月。則是書之成。容猶及見。非身後追錄之比。實仍容所自定也。容之學本於姚江。書中所載。如大學格物之物爲身心意知家國天下之物。卽物有本末之物。又謂明德與良知無分別。念慮微起。良知卽知善與不善。知善卽實行其善。知惡卽實去其惡。不昧所知。心方自慊云云。其說皆仍本王守仁。又書中所引呂原明渡橋。輿人墜水。有溺死者。原明安坐橋上。神色如常。原明自謂未嘗動心。容稱其臨生死而不動。世閒何物可以動之。夫死生不變。固足徵學者之得力。然必如容說。則孔子之微服過宋。孟子之不立巖牆。皆爲動心矣。且廐焚必問傷人。乍見孺子入井。必有怵惕惻隱之心。輿夫溺死。而原明安坐不動。此正原明平時強制其心。而流爲谿刻之過。容顧稱之爲不動。則與告子之不動心何異乎。是亦主持太過。而流於偏駁者矣。<br/>
</p></div></body>
</html>