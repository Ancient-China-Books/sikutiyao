<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 元風雅前集 十二卷 後集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->元風雅前集 十二卷
<!--ti:-->後集 十二卷
</h2>
<!--ed:-->內府藏本
<p>
<!--no:-->前集十二卷。元傳習所採集。孫存吾爲之編次。後集十二卷。則存吾所續輯也。習字說卿。淸江人。存吾字如山。廬陵人。習仕履不可考。存吾嘗爲儒學正。亦不詳其始末也。前集首劉因。凡一百十四家。後集首鄧文原。凡一百六十六家。閒載作者爵里。倶不甚詳。所錄江西人詩最多。蓋里閈之閒。易於摭拾。惟一時隨所見聞。旋得旋錄。故首尾頗無倫序。或有一人而兩見者。殊乖體例。然元時總集傳於今者不數家。此集雖不甚賅備。而零章斷什。不載於他書者頗多。世不習見之人。與不經見之詩。頼以得存者。亦不少矣。又案范氏天一閣所藏有元朝野詩集二册。亦題曰元風雅。不知何人所編。其體例與此迥殊。又傳寫多譌。參差失序。幾至不可句讀。蓋斷爛不全之本。無足甄錄。以二書同出元代。名又相淆。姑附著其異同於此。以祛來者之疑焉。<br/>
</p></body>
</html>