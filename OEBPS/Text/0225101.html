<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 易林 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->易林 十六卷
</h2>
<!--ed:-->江蘇巡撫採進本
<p>
<!--no:-->漢焦延壽撰。延壽字贛。梁人。昭帝時由郡吏舉小黃令。京房師之。故漢書附見於房傳。黃伯思東觀餘論。以爲名贛。字延壽。與史不符。又據後漢小黃門譙君碑。稱贛之後裔。疑贛爲譙姓。然史傳無不作焦。漢碑多假借通用。如歐陽之作歐羊者。不一而足。亦未可執爲確證。至舊本易林首有費直之語。稱王莽時建信天水焦延壽。其詞蓋出僞託。鄭曉嘗辨之審矣。贛嘗從孟喜問易。然其學不出於孟喜。漢書儒林傳記其始末甚詳。蓋易於象數之中。別爲占候一派者。實自贛始。所撰有易林十六卷。又易林變占十六卷。竝見隋志。變占久佚。惟易林尚存。其書以一卦變六十四。六十四卦之變。共四千九十有六。各繫一詞。皆四言韻語。考漢藝文志所載易十三家。蓍龜十五家。不及焦氏。隋經籍志始著錄於五行家。唐王俞始序而稱之。似乎後人所附會。故鄭曉古言疑其明夷之咸林。似言成帝時事。節之解林。似言定陶傅太后事。皆在延壽後。顧炎武日知錄亦摘其可疑者四五條。然二家所云。某林似指某事者。揣摩其詞。炎武所指彭離濟東遷之上庸者。語雖出漢書。而事在武帝元鼎元年。不必漢書始載。又左傳雖西漢未立學官。而張蒼等已久相述說。延壽引用傳語。亦不足致疑。惟長城旣立。四夷賓服。交和結好。昭君是福四句。則事在元帝竟寧元年。名字炳然。顯爲延壽以後語。然李善註文選。任昉竟陵王行狀。引東觀漢記曰。沛獻王輔永平五年秋京師少雨。上御雲臺。詔尚席取卦具自卦。以周易卦林占之。其繇曰。螘封穴戶。大雨將集。明日大雨。上卽以詔書問輔曰。道寧有是耶。輔上言曰。案易卦震之蹇。蟻封穴戶。大雨將集。蹇艮下坎上。艮爲山。坎爲水。出雲爲雨。蟻穴居而知雨。將雲雨。蟻封穴。故以蟻爲興文云云。今書蹇繇實在震林。則書出焦氏。足爲明證。昭君之類。或方技家輾轉附益。竄亂原文。亦未可定耳。崇文總目。言其推用之法不傳。而黃伯思記王佖占。程迥記宣和紹興二占。皆有奇驗。則其術尚有知之者。惟黃伯思謂漢書稱延壽易分六十四卦。更直日用事者。乃變占法。非易林法。薛季宣易林序則謂易林正用直日法。辨伯思之說爲謬。竝爲圖例以明之。其說甚辨。今錄季宣序與王俞序。以存一家之言。俞序本名大易通變。與諸本不同。疑爲後來卜筮家所改。非其舊也。此書隋唐宋志俱作十六卷。故季宣序稱每卷四林。每林六十四變。今一本作四卷。不知何時所併。無關宏旨。今亦姑仍之焉。<br/>
<!--no:--></p><blockquote>案漢書儒林傳曰。孟喜受易於田王孫。得易家候陰陽災變書。詐言田生且死時。枕喜膝。獨傳。同門梁邱賀疏通證明之。曰。田生絕於施讎手中。時喜歸東海。安得此事。焦延壽（案原文無焦字。蓋承上而言。今節錄其文。故補此字。使姓名完具。）嘗從孟喜問易。京房以爲延壽卽孟氏學。翟牧白生不肎仞。皆曰非也。劉向校書。以爲諸易家說。皆祖田何楊叔丁將軍。大義略同。惟京氏爲異黨。延壽獨得隱士之說。託之孟氏。不相與同。然則陰陽災異之說。始於孟喜。別得書而託之田王孫。焦延壽又別得書而託之孟喜。其源實不出於經師。朱彝尊經義考備列焦京二家之書。蓋欲備易學宗派。不得不爾。實則以隋志列五行家爲允也。今退置術數類中。以存其眞。<br/>
</blockquote>
</body>
</html>