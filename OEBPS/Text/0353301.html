<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 野處集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->野處集 四卷
</h2>
<!--ed:-->浙江巡撫採進本
<p>
<!--no:-->元邵亨貞撰。亨貞字復孺。楊樞淞故述。載其本淳安人。至正閒爲松江訓導。占籍華亭。今考集中有送族兄安仲還鄉序云。至元中。大父處縣君。以弗終仕於宋。晦迹華亭別業。先子遂生華亭。至德閒大父歸葬故里。先子弗克舉家去。至今爲華亭人。則自其祖已占籍松江。樞所述猶未盡也。是編後有馮遷汪稷二跋。謂其書本出上海陸深家。深之孫郯。以授稷而刊行之。幷所著蛾術詩選。蛾術詞選。爲十六卷。今詩詞二選。世已無傳。惟此本獨存。共雜文六十八首。亨貞終於儒官。足蹟又不出鄉里。故無雄篇巨製。以發其奇氣。而文章大致淸快。步伐井然。猶能守先民遣矩者。其詩詞世不多見。陶宗儀南村輟耕錄。載所作咏眉目沁園春詞二首。雋永淸麗。頗有可觀。蓋所長尤在於是。惜詞選今已久佚矣。<br/>
</p></div></body>
</html>