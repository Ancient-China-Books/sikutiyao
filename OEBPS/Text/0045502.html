<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一 周官辨非 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周官辨非 一卷
</h2>
<!--ed:-->浙江巡撫採進本
<p>
<!--no:-->國朝萬斯大撰。斯大有儀禮商。已著錄。是編力攻周禮之僞。歷引諸經之相牴牾者以相詰難。大旨病其官宂而賦重。案古經滋後人之疑者。惟古文尚書與周禮。然古文尚書。突出於漢魏以後。其傳授無徵。而牴牾有證。吳棫所疑。雖朱子亦以爲然。閻若璩之所辨。毛奇齡百計不能勝。蓋有由也。周官初出。林孝存雖相排擊。然先後二鄭。咸證其非僞。通儒授受。必有所徵。雖其書輾轉流傳。不免有所附益。容有可疑。然亦揣摩事理。想像其詞。迄不能如尚書一經。能指某篇爲今文。某篇爲古文也。斯大徒見劉歆王安石用之而敗。又見前代官吏之濫。賦斂之苛。在在足以病民。遂意三代必無是事。竟條舉周禮而詆斥之。具意未始不善。而懲羹吹虀。至於非毀古經。其事則終不可訓也。魏禧疾明末諸臣。屈身闖賊。遂疑論語論管仲召忽一章。爲不出於孔子。其亦此類歟。<br/>
</p></div></body>
</html>