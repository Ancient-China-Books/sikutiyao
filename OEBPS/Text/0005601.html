<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 易原奧義 一卷 周易原旨 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四
<!--sf:-->易類四
</font><h2>
<!--ti:-->易原奧義 一卷
<!--ti:-->周易原旨 六卷
</h2>
<!--ed:-->內府藏本
<p>
<!--no:-->元寶巴撰。（案寶巴舊本作保八。今改正。）寶巴字普菴。色目人。居於洛陽。是書前有進太子牋。結銜稱太中大夫。前黃州路總管。兼管內勸農事。又有任士林序。稱貳卿寶公。不知其終於何官也。牋末不題年月。黃虞稷千頃堂書目。稱舊有方回牟巘二序。案回巘皆宋末舊人。則寶巴爲元初人矣。是書原分三種。統名易體用。本程子之說。卽卦體以闡卦用也。朱彝尊經義考。載易原奧義一卷存。周易原旨六卷存。周易尚占三卷佚。考陳繼儒彙祕笈。中有周易尚占三卷。書名與卷數並符。書前又有大德丁未寶巴序。人名亦合。然序稱爲瑩蟾子李淸菴撰。不云寶巴自作。其書乃用錢代蓍之法。以六爻配十二時五行六親六神合月建日辰以斷吉凶。亦非尚占之本義。序文鄙陋。尤不類讀書人語。蓋方技家傳有是書。與寶巴佚書其名偶合。明人喜作僞本。遂撰寶巴序文以影附之。不知寶巴說易。並根柢宋儒。闡發義理。無一字渉京焦讖緯之說。其肯以此書當古占法哉。今辨明其妄。別存目於術數類中。而寶巴原書。則仍以所存二種著錄。庶闕而眞。猶勝於全而僞焉。<br/>
</p></body>
</html>