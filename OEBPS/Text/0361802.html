<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 省愆集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->省愆集 二卷
</h2>
<!--ed:-->江西巡撫採進本
<p>
<!--no:-->明黃淮撰。淮字宗豫。永嘉人。洪武丁丑進士。除中書舍人。燕王篡位。命入直文淵閣。陞翰林院編修。累進右春坊大學士。輔皇太子監國。爲漢王高煦所譖。坐繫詔獄十年。洪熙初復官。授武英殿大學士。累加少保卒。諡文簡。事蹟具明史本傳。淮當革除之際。身事兩朝。不免爲白圭之玷。史又言淮性頗隘。同列有小過。輒以聞。解縉之死。淮有力焉。人品亦不甚醇。然通達治體。多所獻替。其輔導仁宗。從容調護。尤爲有功。雖以其被謗獲罪。而賜環以後。復躋禁近。迨至引年歸里。受三朝寵遇者。又數十年。遭際之隆。幾與三楊相埒。其文章舂容安雅。亦與三楊體格略同。此集乃其繫獄時所作。故以省愆爲名。當患難幽憂之日。而和平溫厚。無所怨尤。可謂不失風人之旨。故特存之。以見其著作之梗概。至其退直。入覲。歸田三稾。同編爲介菴集者。門徑與三楊不異。東里諸集旣已著錄。則是可姑置焉。<br/>
</p></div></body>
</html>