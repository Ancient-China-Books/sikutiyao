<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 蛻巖詞 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->蛻巖詞 二卷
</h2>
<!--ed:-->兩淮鹽政採進本
<p>
<!--no:-->元張翥撰。翥有蛻菴集。已著錄。此編附載詩集之後。而自爲卷帙。案元史翥本傳。稱翥長於詩。其近體長短句尤工。歿後無子。其遺稾不傳。傳者有樂府律詩。僅三卷。則在當日卽與詩合爲一編。然云三卷。與今本不合。考詩集前有僧來復序。稱至正丙午。僧大杼選刻其遺稾。又有僧宗泐跋。作於洪武丁巳。仍稱將刊版以行世。是大杼之編次。在至正二十六年。其刊版則在洪武六年。而宋濂等修元史。則在洪武二年。未及見此足本。故據其別傳之本。與詩共稱三卷也。來復序題蛻菴詩集。宗泐跋亦稱右潞國張公詩集若干卷。均無一字及詞。然宗泐稱大杼取其遺稾歸江南。選得九百首。今實詩七百六十七首。合以詞一百三十三首。乃足九百之數。則其詞亦大杼之所編。特傳寫者或附詩集。或析出別行耳。翥年八十八乃卒。上猶及見仇遠傳其詩法。下猶及與張羽倪瓚顧阿瑛郯九韶危素諸人與之唱和。以一身歷元之盛衰。故其詩多憂時傷亂之作。其詞乃婉麗風流。有南宋舊格。其沁園春題下註曰讀白太素天籟集。戲用韻效其體。蓋白璞所宗者。多東坡稼軒之變調。翥所宗者。猶白石夢窗之餘音。門徑不同。故其言如是也。又春從天上來。題下註曰廣陵冬夜與松雲子論五音二變十二調。且品簫以定之。淸濁高下。還相爲宮。犂然律呂之均。雅俗之正。則其於倚聲之學。講之深矣。<br/>
</p></div></body>
</html>