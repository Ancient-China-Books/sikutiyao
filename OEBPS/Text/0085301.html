<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部侍郎紀昀家藏本

<div id="text"><font size="-1">
<!--fi:-->經部四十一
<!--sf:-->小學類二
</font><h2>
<!--ti:-->重修玉篇 三十卷
</h2><p>
<!--no:-->梁大同九年。黃門侍郎兼大學博士顧野王撰。唐上元元年。富春孫強增加字。宋大中祥符六年。陳彭年吳銳邱雍等重修。凡五百四十二部。今世所行凡三本。一爲張士俊所刊。前有野王序一篇。啓一篇。後有神珙反紐圖。及分毫字樣。朱彝尊序之。稱上元本。一爲曹寅所刊。與張本一字無異。惟前多大中祥符敕牒一道。稱重修本。一爲明內府所刊。字數與二本同。而每部之中。次序不同。註文稍略。亦稱大中祥符重修本。案文獻通考。載玉篇三十卷。引晁公武讀書志曰。梁顧野王撰。唐孫強又嘗增字釋。神珙反紐圖附於後。又載重修玉篇三十卷。引崇文總目曰。翰林學士陳彭年。與史館校刊吳銳。直集賢院邱雍等。重加刊定。是宋時玉篇。原有二本。彭年等進書表。稱肅奉詔條。俾從詳閱。譌謬者悉加刊定。敷淺者仍事討論。其敕牒後所列字數。稱舊一十五萬八千六百四十一言。新五萬一千一百二十九言。新舊總二十萬九千七百七十言。註四十萬七千五百有三十字。是彭年等大有增删。已非孫強之舊。故明內府本。及曹本。均稱重修。張本旣與曹本同。則亦重修本矣。乃删去重修之牒。詭稱上元本。而大中祥符所改大廣益會之名。及卷首所列字數。仍未及削改。可謂拙於作僞。彝尊序。乃謂勝於今行大廣益本。殆亦未見所刊。而以意漫書歟。元陸友研北雜志。稱顧野王玉篇。惟越本最善。末題會稽吳氏三一孃寫。楷法殊精。又考永樂大典。每字之下。皆引顧野王玉篇云云。又引宋重修玉篇云云。二書竝列。是明初上元本猶在。而其篇字韻中所載玉篇全部。乃仍收大廣益會本。而不收上元舊本。顧孫原帙。遂不可考。殆以重修本註文較繁。故以多爲貴耶。當時編纂之無識。此亦一端矣。卷末所附沙門神珙五音聲論。及四聲五音九弄反紐圖。爲言等韻者所祖。近時休寧戴氏。作聲韻攷。力辯反切始魏孫炎。不始神珙。其說良是。至謂唐以前無字母之說。神珙字母。乃剽竊儒書。而託詞出於西域。則殊不然。攷隋書經籍志。稱婆羅門書以十四音貫一切字。漢明帝時。與佛經同入中國。則遠在孫炎前。又釋藏譯經字母。自晉僧伽婆羅以下。可攷者尚十二家。亦遠在神珙前。蓋反切生於雙聲。雙聲生於字母。此同出於喉吻之自然。華不異梵。梵不異華者也。中國以雙聲取反切。西域以字母統雙聲。此各得於聰明之自悟。華不襲梵。梵不襲華者也。稽其源流。具有端緒。特神珙以前。自行於彼教。神珙以後。始流入中國之韻書。亦如利瑪竇後推步測驗。參用西法耳。豈可謂歐羅巴書。全剽竊洛下鮮于之舊術哉。戴氏不究其本。徒知神珙在唐元和以後。遂據其末而與之爭。欲以求勝於彼教。不知聲音之學。西域實爲專門。儒之勝於釋者。別自有在。不必爭之於此也。
</p><br/></div></body></html>