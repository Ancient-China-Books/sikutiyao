<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 六書辨通 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->六書辨通 四卷
</h2>
<!--ed:-->浙江巡撫採進本
<p>
<!--no:-->國朝楊錫觀撰。錫觀字容若。無錫人。是書大旨。謂六書假借。於義可通。爲變而不失其正。其不可通者。卽不得不著辨以明之。因分韻編次。於每字之下。各標出處。幷著本字之義。而於其誤通者。則一一辨正。然古人假借。多取音同。不求義合。若是書所載漢孟郁碑。借舟爲周。堯廟碑云。委曲舟帀。亦借舟爲周。是其例也。而錫觀謂周借舟。於義不通。漢碑舟字。當𠣘字之誤。𠣘音周。帀徧也。不知經典釋文鶻鵃之鵃。與雕字通。類篇五月鳴蜩之蜩。一作𧊓。則周舟二字本通。是其顯證。鵃𧊓非有周帀之義。豈亦得指爲從𠣘耶。又如家語望羊。左傳注作望陽。漢書歐陽漢碑。則作歐羊之類。近在耳目之前。乃多失載。亦末爲賅備也。<br/>
</p></div></body>
</html>