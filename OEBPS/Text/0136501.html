<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部十八
<!--sf:-->傳記類存目四
</font><h2>
<!--ti:-->熙朝名臣實錄 二十七卷
</h2><p>
<!--no:-->明焦竑撰。此書明史藝文志不著錄。前有自序。謂明代諸帝有實錄。而諸臣之事不詳。因撰此書。自王侯將相。及士庶人方外緇黃僮僕妾伎。無不備載。人各爲傳。蓋宋人實錄之體。凡書諸臣之卒。必附列本傳。以紀其始末。而明代實錄。則廢此例。故竑補修之。其書郭子興諸子之死。及書靖難諸臣之事。皆略無忌諱。又如紀明初有通曉四書等科。皆明史選擧志。及明會典所未載。韓文劾劉瑾事。有太監徐智等數人爲之內應。亦史傳所未詳。頗足以資考證。然各傳中多引寓圃雜記。及瑣綴錄諸書。皆稗官小說。未可徵信。又或自序事。或僅列舊文。標其書目。於體裁亦乖。所附李贄評語。尤多妄誕。不足據爲定論也。
</p><br/></div></body></html>