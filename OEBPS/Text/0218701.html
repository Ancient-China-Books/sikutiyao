<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 御定儀象考成 三十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->御定儀象考成 三十二卷
</h2>
<p>
<!--no:-->乾隆九年奉勅撰。乾隆十七年告成。御製序文頒行。卷首上下。爲御製璣衡撫辰儀。卷第一之十三。爲總紀恆星。及恆星黃道經緯度表。卷第十四之二十五。爲恆星赤道經緯度表。卷第二十六。爲月五星相距恆星黃赤道經緯度表。卷第二十七之三十。爲天漢經緯度表。案璣衡之製。馬融鄭玄註尚書。皆以爲渾儀是其遺法。唐床而後。日以加詳。然規環旣多。遮蔽隱映之患。勢不能免。郭守敬析之爲簡仰二儀。人稱其便。康熙十三年。聖祖仁皇帝。命監臣南懷仁。新製六儀。赤道黃道。分爲二器。皆不用地平圈。而地平象限紀限天體諸儀。則地平之經緯。與黃赤之錯綜。皆已畢具。又命監臣紀利安。製地平經緯儀。合地平象限二儀而爲一。其用尤便。皇上親莅靈臺。徧觀儀象。以渾天製最近古。而時度信。宜從今改制新儀。錫名曰璣衡撫辰。誠酌古準今。損益盡善。儀制凡三重。其在外者。卽古之六合儀。而不用地平圈。其正立雙環。爲子午圈。斜倚單環。爲天常赤道圈。其南北二極。皆設圓軸。軸本貫於子午雙環。中空而軸內向。經貫內二重之環。又依京師北極高度。而上五十度五分爲天頂。於天頂拖垂線。以代地平圈。故不用地平圈也。其內卽古之三辰儀。而不用黃道圈。其貫於二極之雙環。爲赤極經圈。結於赤極經圈之中要。與天常赤道平運者。爲遊旋赤道圈。自經圈之南極。作兩象限弧以承之。測得三辰之亦道經緯度。則黃道經緯可推。且黃赤距緯。古遠今近。縱或日久有差。而儀器無庸改制。故不用黃道圈也。又其在內卽古之四游儀。貫於二極之雙環。爲四游圈。定於游圈之兩極者。爲直距。綰於直距之中心者爲窺衡游圈。中要設直表以指經度及時。窺衡右旁。設直表以指緯度。此則古今所同也。又星辰循黃道行。每七十年差一度。黃赤大距。亦數十年而差一分。靈臺儀象志中所列諸表。皆據曩時分度。今則逐時加修。得歲差眞數。其三垣二十八宿。以及諸星。今昔多少不同者。並以乾隆九年甲子爲元。驗諸實測。比舊增一千六百一十四星。亦前古之所未聞。密考天行。隨時消息。所以示萬年修改之道者。舉不越乎是編之範圍矣。<br/>
</p></div></body>
</html>