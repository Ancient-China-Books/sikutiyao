<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->丹鉛餘錄 十七卷
<!--ti:-->續錄 十二卷
<!--ti:-->摘錄 十三卷
<!--ti:-->總錄 二十七卷
</h2><p>
<!--no:-->明楊愼撰。愼有檀弓叢訓。已著錄。愼博覽羣書。喜爲雜著。計其平生所敍錄。不下二百餘種。其考證諸書異同者。則皆以丹鉛爲名。顧其志攬茞微言曰。古之罪人。以丹書其籍。魏志緣坐配沒爲工樂雜戶者。用赤紙爲籍。其卷以鉛爲軸。升菴名在尺籍。故寄意於此也。凡餘錄十七卷。續錄十二卷。閏錄九卷。愼又自爲删薙。名曰摘錄。刻於嘉靖丁未。後其門人梁佐。裒合諸錄爲一編。删除重複。定爲二十八類。名曰總錄。刻之上杭。是編出而諸錄遂微。然書帕之本。校讎草率。譌字如林。又守土者多印以充饋遺。紙墨裝潢。皆取給於民。民以爲困。乃檄毀之。今所行者。皆未毀前所印也。又萬曆中四川巡撫張士佩。重刊愼集。以諸錄及譚苑醍醐等書。删併爲四十一卷。附於集後。今亦與總錄並行。此本惟有餘錄續錄摘錄。而闕閏錄。然有梁佐之總錄。則閏錄亦在其中。四本相輔而行。以總錄補三錄之遺。以三錄正總錄之誤。仍然愼之完書也。愼以博洽冠一時。使其覃精研思。網羅百代。竭平生之力。以成一書。雖未必追蹤馬鄭。亦未必遽在王應麟馬端臨下。而取名太急。稍成卷帙。卽付棗棃。餖飣爲編。祇成雜學。王世貞謂其工於證經。而疎於解經。詳於稗史。而忽於正史。詳於詩事。而略於詩旨。求之宇宙之外。而失之耳目之內。亦確論也。又好僞撰古書。以證成己說。睥睨一世。謂無足以發其覆。而不知陳耀文正楊之作。已隨其後。雖有意求瑕。詆諆太過。毋亦木腐蟲生。有所以召之之道歟。然漁獵旣富。根柢終深。故疎舛雖多。而精華亦復不少。求之於古。可以位置鄭樵羅泌之閒。其在有明。固鐵中錚錚者矣。
</p><br/></div></body></html>