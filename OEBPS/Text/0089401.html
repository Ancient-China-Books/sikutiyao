<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 古音叢目 五卷 古音獵要 五卷 古音餘 五卷 古音附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->古音叢目 五卷
<!--ti:-->古音獵要 五卷
<!--ti:-->古音餘 五卷
<!--ti:-->古音附錄 一卷
</h2>
<!--ed:-->浙江巡撫採進本
<p>
<!--no:-->明劉愼撰。愼有檀弓叢訓。已著錄。是四書雖各爲卷帙。而核其體例。實本一書。特以陸續而成。不及待其完備。每得數卷。卽出問世。故標目各別耳。觀其古音獵要。東冬二韻。共標鞠朋衆務調夢窗誦雙明萌用江十三字。與古音叢目。東冬二韻所標者全複。與古音餘東冬二韻所標亦複五字。是卽隨所記憶。觸手成編。參差互出。未歸畫一之明證矣。其書皆仿吳棫韻補之例。以今韻分部。而以古音之相協者分隸之。然條理多不精密。如周易渙六四。渙有丘。匪夷所思。丘與思爲韻。无妄六三。无妄之災。或繫之牛。行人之得。邑人之災。災古音菑。牛古音尼。與災爲韻。繫辭乾以易知。坤以簡能。能古音奴來反。與知爲韻。愼於古音叢目支韻內丘字下。但註云詩。牛字下但註云楚詞。能字下則竝不註出典。又繫辭神而化之。使民宜之。愼於古音叢目五歌韻內。知宜字之爲牛何切。下註云易。神而化之爲毀禾切。則但註云見楚詞。又易彖傳父父子子兄兄弟弟夫夫婦婦婦。與子及弟字爲韻。愼於古音叢目四紙韻內。婦字下。但引西京賦作房詭切。豐六二。豐其蔀。日中見斗。蔀古音蒲五切。斗古音滴主切。故九四蔀斗二字與主爲韻。又繫辭傳无有師保。如臨父母。母字與上度懼故爲韻。愼於古音叢目語麌韻內斗字下。但註云毛詩。母字下但註云易林。凡此皆不求其本。隨意捃摭。又古音皆其本讀。非可隨意諧聲。輾轉分隸。如江韻之江窗雙椌四字。古音獵要。皆收入冬韻是也。而古音叢目。又以東韻之紅冬韻之封龍三字。收入江韻。考易說卦傳。震爲雷爲龍。虞翻千寶竝作駹。周禮巾車革路龍勒。註駹也。駹車故書作龍車。犬人凡幾珥沈辜用駹可也。註故書作龍。則駹本音龍。以在東韻爲本音。不容改龍以叶駹。封與邦通。邦之古音諧丰聲。紅與江通。江之古音諧工聲。亦以東冬爲本韻。不得改封紅以入江也。蓋愼博洽過陳第。而洞曉古音之根柢。則不及之。故蒐輯秦漢古書。頗爲該備。而置之不得其所。遂往往舛漏牴梧。以其援據繁富。究非明人空疎者所及。故仍錄其書。以備節取焉。<br/>
</p></body>
</html>