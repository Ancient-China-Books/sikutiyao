<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 墨客揮犀 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->墨客揮犀 十卷
</h2>
<!--ed:-->兵部侍郞紀昀家藏本
<p>
<!--no:-->宋彭乘撰。案北宋有兩彭乘。一爲華陽人。眞宗時進士。官至翰林學士。宋史有傳。其作此書者。則筠州高安人。史不載其仕履。故始末無可考見。書中稱嘗爲中書檢正。又稱至和中赴任邕州。而不言其爲何官。又自稱嘗至儋耳。其議論。大抵推重蘇黃。疑亦蜀黨中人也。陳振孫書錄解題載此書十卷。續十卷。稱不知撰人名氏。今本爲商維濬刻入稗海者。卷首直題彭乘姓名。蓋以書中所自稱名爲據。而止有十卷。則已佚其續集矣。書中如陳瑩中言後苑牧豭扽。潘大臨作滿城風雨近重陽詩。彭淵材遊興國寺諸條。惠洪所作冷齋夜話亦載之。皆全同其文。不易一字。惠洪本高安彭氏子。與乘同族同時。不應顯相蹈襲若此。又如魏舒詣野店。張華博物。傳融有三子諸條。皆全錄晉書北魏書原文。別無考證。亦不相類。疑原本殘闕。後人又有所竄入。然於宋代遺聞軼事。以及詩話文評。徵引詳洽。存之亦頗資參考焉。<br/>
</p></div></body>
</html>