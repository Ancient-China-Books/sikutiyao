<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 易傳燈 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->易傳燈 四卷
</h2>
<!--ed:-->永樂大典本
<p>
<!--no:-->易傳燈一書。諸家書目倶不著綠。朱彝尊經義考。亦不載其名。惟永樂大典散見於各卦之中。題其官曰徐總幹而不著名字。又載其子子東序。謂其父嘗師事呂祖謙唐仲友。考宋史徐僑嘗受業於祖謙。著讀易記尚書括旨等書。祖謙門人又有徐侃徐倬。序無明文。不能定其爲誰也。傳燈本釋氏之語。乃取之以名經解。殊爲乖剌。又謂繫辭下傳。易之爲書三章。皆漢儒易緯之文。譌爲夫子之作。以誑後世。亦沿歐陽修之誤。又謂聖人觀河圖有數有象。以從橫十五之妙。配乾坤九六之數。白紫者吉。黃黑者凶。是直以易數爲五行家言。尤未免於駁雜。然其八卦總論十六篇。參互以求。頗能得易之類。例如曰大壯大有夬乾乾在乾兌離震之下者也。乾九三曰君子。而餘卦九三。皆有君子小人之詞。以君子在重剛中。君子則吉。小人則凶。故分別言之也。其處於巽坎艮坤之下者。曰小畜大畜需泰。凡九三上遇陰爻。皆有畏敬之義。剖析更爲微細。又謂易之取象。該三代制度。如比九五。言王用三驅。見王田不合圍三面而驅之禮。巽九二。言史巫紛若。見古有太史男巫女巫之制。論易禮之相通。亦有證據。蓋一知半解。可取者頗不乏。雖有絲麻。無棄菅蒯。固說易者之所旁採爾。<br/>
</p></div></body>
</html>