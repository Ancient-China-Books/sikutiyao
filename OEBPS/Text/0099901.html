<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 隋書 八十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部一
<!--sf:-->正史類一
</font><h2>
<!--ti:-->隋書 八十五卷
</h2>
<!--ed:-->內府刊本
<p>
<!--no:-->唐魏徵等奉敕撰。貞觀三年。詔徵等修隋史十年成紀傳五十五卷。十五年又詔修梁陳齊周隋五代史志。顯慶元年。長孫無忌上進。據劉知幾史通所載。撰紀傳者爲顏師古孔穎達。（案集吉錄據穎達墓碑。謂碑稱與魏鄭公同修隋書。而傳不著。蓋但據舊唐書言之。未考知幾書也。）撰志者爲于志寧李淳風韋安仁李延壽令狐德棻。案宋刻隋書之後。有天聖中校正舊跋。稱同修紀傳者。尚有許敬宗。同修志者。尚有敬播。至每卷分題舊本十志內。惟經籍志題侍中鄭國公魏徵撰。五行志序。或云褚遂良作。紀傳亦有題太子少師許敬宗撰者。今從衆本所載。紀傳題以徵。志題以無忌云云。是此書每卷所題撰人姓名。在宋代已不能畫一。至天聖中重刊。始定以領修者爲主。分題徵及無忌也。其紀傳不出一手。閒有異同。如文帝本紀云。善相者趙昭。而藝術傳則作來和。又本紀云。以賀若弼爲楚州總管。而弼本傳則作吳州。蓋卷帙浩繁。牴牾在所不免。至顧炎武日知錄所摘。突厥傳中上言沙鉢略可汗擊阿波破擒之。下言雍虞閭以隋所賜旗鼓。西征阿波。敵人以爲隋兵所助。多來降附。遂生擒阿波一條。則疑上文本言擊阿波破之。傳寫誤衍一擒字。炎武以爲一事重書。似未必然也。其十志最爲後人所推。而或疑其失於限斷。考史通古今正史篇。稱太宗以梁陳及齊周隋氏。竝未有書。乃命學士分修。仍以祕書監魏徵總知其務。始以貞觀三年創造。至十八年方就合。爲五代紀傳。併目錄凡二百五十二卷。書成。下於史閣。惟有十志。斷爲三十卷。尋擬續奏。未有其文。太宗崩後。刊勒始成。其篇第編入隋書。其實別行。俗呼爲五代史志云云。是當時梁陳齊周隋五代史。本連爲一書。十志卽爲五史而作。故亦通括五代。其編入隋書。特以隋於五史居末。非專屬隋也。後來五史各行。十志遂專稱隋志。實非其舊。乃議其兼載前代。是全不核始末矣。惟其時晉書已成。而律歷志所載備數和聲審度嘉量衡權五篇。天文志所載地中晷影漏刻經星中宮二十八舍十煇諸篇。皆上溯魏晉。與晉志複出。殊非史體。且同出李淳風一人之手。亦不應自勦己說。殆以晉書不在五史之數。故不相避歟。五行志體例。與律歷天文三志頗殊。不類淳風手作。疑宋時舊本題褚遂良撰者。未必無所受之。地理志詳載山川。以定疆域。百官志辨明品秩。以別差等。能補蕭子顯魏收所未備。惟經籍志編次無法。述經學源流。每多舛誤。如以尚書二十八篇爲伏生口傳。而不知伏生自有書教齊魯閒。以詩序爲衞宏所潤益。而不知傳自毛亨。以小戴禮記有月令明堂位樂記三篇爲馬融所增益。而不知劉向別錄禮記已載此三篇。在十志中爲最下。然後漢以後之藝文。惟藉是以考見源流。辨別眞僞。亦不以小疵爲病矣。<br/>
</p></body>
</html>