<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 止齋文集 五十一卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->止齋文集 五十一卷
<!--ti:-->附錄 一卷
</h2>
<!--ed:-->浙江巡撫採進本
<p>
<!--no:-->宋陳傅良撰。傅良有春秋後傳。已著錄。此集爲其門人曹叔遠所編。前後各有叔遠序一篇。所取斷自乾道丁亥。訖於嘉泰癸亥。凡乾道以前之少作。盡削不存。其去取特爲精審。末爲附錄一卷。爲樓鑰所作神道碑。蔡幼學所作墓誌。葉適所作行狀。而又有雜文八篇。綴於其後。不知誰所續入。據宏治乙丑王瓚序。稱澤州張璡。欲掇拾遺逸。以爲外集。其璡重刊所附入歟。自周行己傳程子之學。永嘉遂自爲一派。而傅良及葉適。尤其巨擘。本傳稱永嘉鄭伯熊薛季宣。皆以學行聞。伯熊於古人經制治法。討論尤精。傅良皆師事之。而得季宣之學爲多。及入太學。與廣漢張栻。東萊呂祖謙友善。祖謙爲言本朝文獻相承。而主敬集義之功。得於栻爲多。然傅良之學。終以通知成敗。諳練掌故爲長。不專於坐談心性。故本傳又稱傅良爲學。自三代秦漢以下。靡不研究。一事一物。必稽於實而後已。蓋記其實也。當寧宗卽位之初。朱子以趙汝愚薦內召。旣汝愚與韓𠈁胄忤。內批與朱子在外宮觀。傅良爲中書舍人。持不肎下。其於朱子亦不薄。然葉紹翁四朝聞見錄。稱考亭先生。晚註毛詩。盡去序文。以彤管爲淫奔之具。以城闕爲偸期之所。止齋陳氏。得其說而病之。謂以千七百年女史之彤管。與三代之學校。以爲淫奔之具。偸期之所。竊有所未安。獨藏具說。不與考亭先生辨。考亭微知其然。嘗移書求其詩說。止齋答以公近與陸子靜互辨無極。又與陳同甫爭論王霸矣。且某未嘗註詩。所以說詩者。不過與門人爲舉子講義。今皆毀棄之矣。蓋不欲滋朱之辨也云云。則傳良雖與講學者游。而不涉植黨之私。曲相附和。亦不涉爭名之見。顯立異同。在宋儒之中。可稱篤實。故集中多切於實用之文。而密栗堅。峭。自然高雅。亦無南渡末流宂沓腐濫之氣。蓋有本之言。固迥不同矣。<br/>
</p></div></body>
</html>