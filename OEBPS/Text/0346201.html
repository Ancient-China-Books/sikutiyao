<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 滏水集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->滏水集 二十卷
</h2>
<!--ed:-->兩淮馬裕家藏本
<p>
<!--no:-->金趙秉文撰。秉汶字周臣。自號閒閒道人。滏陽人。大定二十五年進士。歷官翰林侍讀學士。拜禮部尚書。事蹟具金史本傳。元好問中州集。稱其自幼至老。未嘗一日廢書。著易叢說十卷。中庸說一卷。揚子發微一卷。太元贊六卷。文中子類說一卷。南華略釋一卷。列子補註一卷。删集論語孟子說各十卷。資暇錄十五卷。今皆未見。惟此集存。史稱所著詩文三十卷。此本乃二十卷。與史互異。然篇目完具。不似有所佚脫。考中州集稱秉文所著文章。號滏水集者。前後三十卷。又劉祁歸潛志曰。趙閒閒本喜佛學。然方之屏山。（案屏山。李之純之號也。）顧畏士論。又欲得扶教傳古之名。晚年自擇其文。凡主張佛老二家者皆削去。號滏水集。首以中和誠諸說冠之。以擬退之原道。其爲二家所作文。及其葛藤詩句。另作一編。號閒閒外集。以與少林寺長老英粹使刊之。故二集皆行於世。則滏水集本二十卷。別有十卷爲外集。本傳合而計之。故爲三十卷也。歸潛志又曰李屏山教後學爲文。欲自成一家。趙閒閒教後進爲詩文。則曰文章不拘一體。有時奇古。有時平淡何拘。李嘗與余論趙文。曰才甚高。氣象甚雄。然不免有失去墮節處。蓋學東坡而不成者。又趙詩多犯古人語。一篇或有數句。此亦文章病。又曰趙於詩最細。於文頗疎。止論氣象。李於文甚細。論關鍵賓主抑揚。於詩頗疎。止論詞氣才巧。故余於趙則取其作詩法。於李則取其爲文法云云。今觀是集。祁之論可謂公矣。<br/>
</p></div></body>
</html>