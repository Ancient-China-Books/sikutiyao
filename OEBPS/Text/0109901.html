<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 古今紀要 十九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->古今紀要 十九卷
</h2>
<!--ed:-->安徽巡撫採進本
<p>
<!--no:-->宋黃震撰。震字東發。慈谿人。官至浙東提擧。事蹟具宋史儒林傳。是書撮擧諸史。括其綱要。上自三皇。下迄哲宗元符。每載一帝之事。則以一帝之臣附之。其僭竊割據。亦隨時附見。詞約事該。頗有條貫。非曾先之十八史略之類。粗具梗概。傷於疎陋者比。所敍前代諸臣。各分品目。惟北宋諸臣事迹。較歷代稍詳。而無史忠佞標題。蓋不敢論定之意也。朱子作通鑑綱目。始遵習鑿齒漢晉春秋之例。黜魏帝蜀。同時張栻作經世紀年。蕭常作續後漢書。持論並同。震傳朱子之學。故是書亦用綱目之例。其謂論昭烈者。每以族屬疎遠爲疑。使昭烈果非漢子孫。曹操蓋世姦豪。豈不能聲其罪而誅其僞。今反去之千百載下。而創疑其譜牒耶。其所發明。可謂簡而盡矣。<br/>
</p></div></body>
</html>