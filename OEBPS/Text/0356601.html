<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 庸菴集 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->庸菴集 十四卷
</h2>
<!--ed:-->永樂大典本
<p>
<!--no:-->元宋禧撰。禧初名元禧。後改名禧。字无逸。庸菴其號也。餘姚人。元至正庚寅。中浙江鄉試。補繁昌教諭。尋棄歸。洪武初召修元史。所撰外國傳。自高麗以下。悉出其手。書成不受職。乞還山。復與桂彥良同徵。主考福建。故明史列之文苑中。附見趙壎傳末。然集中題桐江釣隱圖有云。黃冠漫憶賀知章。老病憐予簡書趣。又寄宋景濂云。當時十八士。去留各有緣。而戴良贈以詩。亦有麥秀歌殘已白頭。逢人猶自說東周之句。則亦沈夢麟趙汸之流。非危素諸人比也。禧學問源出楊維楨。維楨才力橫軼。所作詩歌。以奇譎兀奡。凌躒一世。效之者號爲鐵體。而禧詩乃淸和婉轉。獨以自然爲宗。頗出入香山劍南之閒。文亦詳贍明達。而不詭於理。可謂善學柳下惠。莫如魯男子矣。黃虞稷千頃堂書目。載庸菴文集三十卷。又庸菴詩集十卷。自明以來。未有刊版。故流播絕稀。今浙江所採進者。乃其詩集。卽千頃堂書目所云十卷之本。而文集則已久佚。惟永樂大典各韻內。詩文竝載。尚具梗概。以浙本相校。其詩惟多七言絕句四首。詞一首。其他轉不若浙本之詳備。疑編錄之時。多所删汰。其雜文每題之下。各載年月。檢勘皆至正閒所作。而入明乃無一篇。當亦不免有所遺脫。然世無傳本。惟藉此以獲見一斑。尤不可不亟爲甄錄。謹據浙本參互考證。仍編詩集爲十卷。文集則別釐爲四卷。又從西湖志補詩二首。餘姚志補文二首。統題作庸菴集。以備元末之一家焉。<br/>
</p></div></body>
</html>