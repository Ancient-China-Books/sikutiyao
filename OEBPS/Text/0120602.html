<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 世宗憲皇帝上諭八旗 十三卷 上諭旗務議覆 十二卷 諭行旗務奏議 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->世宗憲皇帝上諭八旗 十三卷
<!--ti:-->上諭旗務議覆 十二卷
<!--ti:-->諭行旗務奏議 十三卷
</h2>
<p>
<!--no:-->雍正九年。和碩莊親王允祿等奉敕編。凡三集。共爲一書。自康熙六十一年十一月十七日以後所奉諭旨。涉於八旗政務者。曰上諭八旗。其前錄諭旨。而附載八旗大臣所議於後者。曰上諭旗務議覆。其前錄八旗大臣所奏。而恭錄諭旨於後者。曰諭行旗務奏議。並兼用國書漢書。刊刻頒行。伏考三代以上。兵與民同體。文與武亦不分途。故凡其著名版籍者。十六以下上所長。六十以上上所養。無事皆可合以訓練。有事卽人人可以荷戈。而當時之將帥。亦卽以卿大夫爲之。未嘗治民而不治兵。治兵而不治民也。三代以下。時異勢殊。雖堯舜禹湯。亦不能復行古法。維我國家八旗之制。則古法猶存。雖臂指相維。統以軍律。而其人如比閭族黨之相保。民事具焉。其官如郡國州縣之相隸。吏事具焉。故六職百司之政。八旗無不備。而科條案牘。亦遂至劇至繁。我世宗憲皇帝深維根本之重。睿謨規畫。鉅細咸周。故宣於綸綍者特多。猶慮纖毫之或遺也。謀及卿士而議覆。積而成帙。詢於蒭蕘而奏議。亦積而成帙。蓋輦轂之側。視聽至近。籌度周詳。咨詢周密。猶若此。然則萬方廣遠。百度殷繁。睿慮精勤。一息而周四海者。不益可仰窺哉。<br/>
<!--no:--></p><blockquote>謹案列聖御製及官撰諸書。並恪遵聖諭。冠於國朝著作之首。惟詔令奏議一門。例以專集居前。總集居後。而所錄漢唐詔令。皆總集之屬。不應在專集之前。是以恭錄聖訓聖諭。弁冕此門。前代詔令列後焉。<br/>
</blockquote>
</body>
</html>