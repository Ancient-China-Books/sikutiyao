<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十一 史鈔類存目 史緯 三百三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十一
<!--sf:-->史鈔類存目
</font><h2>
<!--ti:-->史緯 三百三十卷
</h2>
<!--ed:-->內府藏本
<p>
<!--no:-->國朝陳允錫撰。允錫字亹齋。晉江人。順治己未。以薦擧授平湖縣知縣。是書蓋仿呂祖謙十七史詳節之意。然祖謙但擷取菁華。以便省覽。允錫則多所改竄於其閒。有合併重複者。如周秦以前入史記。而漢高祖以至武帝。則割入漢書。宋齊梁陳魏齊周隋八史。則與南北二史參考歸一。其餘表志紀傳互見者。亦悉從汰除之類是也。有删削繁宂者。如宋史宗室世系。但系族譜。元史刑法志。全鈔律文。及但敘官閥。無關褒貶之列傳是也。有更易舊第者。如退魏於蜀後。削二牧於昭烈之前。移呂布二袁劉表於東漢之類是也。有竄改舊名者。如項羽呂后武后。不稱本紀。宋留從效陳洪進。不稱世家之類是也。其他如新唐書。則點正其文句。元史食貨志。則連屬其篇次者。爲數尤多。卷帙浩繁。用力可謂勤至。然其中繁簡失度。分合無義者。亦尚不少。蓋網羅百代。其事本難。梁武帝作通史六百卷。劉知幾深以爲譏。司馬光進通鑑表。亦稱其中牴牾。不能自保。允錫此書。積畢生之力爲之。而卒之不協於體要。固其所矣。<br/>
</p></div></body>
</html>