<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 弇山堂別集 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->弇山堂別集 一百卷
</h2>
<!--ed:-->兩江總督採進本
<p>
<!--no:-->明王世貞撰。世貞字元美。太倉人。嘉靖丁未進士。官至南京刑部尚書。事蹟具明史文苑傳。是書載明代典故。凡盛事述五卷。異典述十卷。奇事述四卷。史乘考誤十一卷。表三十四卷。分六十七目。考三十六卷。分十六目。世貞自序。云是書出。異日有裨於國史者。十不能二。耆儒掌故。取以考證。十不能三。賓幙酒筵。以資談謔。參之十或可得四。其用如是而已。然其閒如史乘考誤。及諸侯王百官表。親征命將諡法兵制市馬中官諸考。皆能辨析精覈。有裨考證。蓋明自永樂閒。改修太祖實錄。誣妄尤甚。其後累朝所修實錄。類皆闕漏疎蕪。而民閒野史競出。又多憑私心好惡。誕妄失倫。史愈繁而是非同異之蹟愈顚倒而失其實。世貞承世家文獻。熟悉朝章。復能博覽羣書。多識於前言往行。故其所述頗爲詳洽。雖徵事旣多。不無小誤。又所爲各表。多不依旁行斜上之體。所失正與雷禮相同。其盛事奇事諸述。頗涉談諧。亦非史體。然其大端可信。此固不足以爲病矣。<br/>
</p></div></body>
</html>