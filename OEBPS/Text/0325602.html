<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 演山集 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->演山集 六十卷
</h2>
<!--ed:-->編修汪如藻家藏本
<p>
<!--no:-->宋黃裳撰。裳字冕仲。南平人。元豐五年進士第一。累官禮部尚書。宋史列傳。別有一黃裳。普城人。乾道五年進士。光宗時官至顯謨閣待制。名姓偶同。非一人也。其集見於陳振孫書錄解題者六十卷。今此本卷目相符。蓋猶宋時原本。國史經籍志。作黃裳兼山集四十卷。書名卷數俱不合。蓋焦竑傳錄之誤耳。裳宋史無傳。其行事不甚可考。福建通志稱政和宣和閒三舍法行。裳上書謂宜近不宜遠。宜少不宜老。宜富不宜貧。不如遵祖宗科舉之制。人以爲確論。要亦伉直有守之士。故其詩文俱骨力堅勁。不爲委靡之音。同時莊念祖述方外志。乃謂裳爲紫薇天官九眞人之一。因誤校籍墮人閒云云。說殊庭妄。蓋以裳素喜道家元祕之書。又自稱紫元翁。往往愛作塵外語。故從而附會之耳。茲編爲乾道初其委子玠裒輯。建昌軍教授廖挺訂其舛誤。刻於軍學。前有王說序。亦稱其淵源六經。議論悉出於正云。<br/>
</p></div></body>
</html>