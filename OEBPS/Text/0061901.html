<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋程傳補 二十卷
</h2><p>
<!--no:-->國朝孫承澤撰。承澤有尚書集解。已著錄。是編以程子春秋傳非完書。集諸儒之說以補之。其詞義高簡者。重爲申明。闕略者。詳爲補綴。書成於康熙九年。按伊川春秋傳。宋史藝文志作一卷。陳亮龍川集有跋云。伊川先生之序此書也。蓋年七十有一矣。四年而先生歿。今其書之可見者纔二十年。陳振孫書錄解題云。略舉大義。不盡爲說。襄昭後尤略。考程子春秋傳序。作於崇寧二年。書未定而黨論興。至桓公九年止。門人閒取經說續其後。此陳亮所謂可見者二十年也。是書桓公九年以前全載程傳。十年以後。以經說補之。經說所無者。採諸說補之。中取諸新安汪克寬纂疏者居多。纂疏卽明代春秋大全所本。其書堅守胡安國傳。則仍胡氏之門戶而已。未必盡當程子意也。又所補諸傳。皆不出姓氏。於原文亦多所芟改。其桓公九年以前。程子無傳者。亦爲補之。則是自爲一書。特託名於程子耳。考陳亮跋有云。先生於是二十年之閒。其義甚精。其類例甚博。學者苟優柔饜飫。自得於意言之表。不必惜其闕也。然則何藉承澤之補乎。
</p><br/></div></body></html>