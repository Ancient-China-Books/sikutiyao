<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->金石史 二卷
</h2><p>
<!--no:-->明郭宗昌撰。宗昌字允伯。華州人。平生喜談金石之文。所居沚園。在白厓湖上。嘗構一亭。柱礎墄磶。皆有款識銘贊。手書自刻之。凡三十年而迄不成。蓋迂僻好異之士也。與同時盩厔趙崡。皆以搜剔古刻爲事。崡著石墨鐫華。宗昌亦著此書。而所載止五十種。僅及趙書五分之一。上卷起周迄隋唐。下卷唐碑二十餘。而以宋絳州夫子廟記一篇。閒雜其中。殆仿原本集古目錄。不敍時代之例歟。其論石鼓文。主董逌廣川書跋之說。據左傳定爲成王所作。已爲好異。又謂以石爲鼓。無所取義。石又不類鼓形。改爲岐陽石碣文。則乘僻更甚矣。其論嶧山碑一條。引唐封演說。謂其石爲曹操所排倒。而云拓跋燾又排倒之。何一石而兩遭踣云云。考封演聞見記。云秦始皇刻石。李斯小篆。後魏太武帝登山。使人排倒之。無曹操排倒之語。殆宗昌所見之本。或偶脫太字。因誤讀爲魏武帝。遂謬云兩次排倒。其援引疎舛。亦不足據。然宗昌與趙崡。均以論書爲主。不甚考究史事。無足爲怪。觀其論衡岳碑。比干墓。銅盤銘。季札碑。天發神讖碑。碧落碑諸條。皆灼指其僞。頗爲近理。其論懷仁集聖教序。勝於定武蘭亭。蓋出於鄉曲之私。自矜其關中之所有。不爲定論。故後來孫承澤深不滿之。然承澤作庚子銷夏記。其論列諸碑。實多取此書之語。則固不盡廢宗昌說也。惟其好爲大言。冀以駭俗。則明季山人譎誕取名之慣技。置之不問。可矣。
</p><br/></div></body></html>