<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 苑洛志樂 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->苑洛志樂 二十卷
</h2>
<!--ed:-->浙江汪啓淑家藏本
<p>
<!--no:-->明韓邦奇撰。邦奇有易學啓蒙意見。已著錄。是書首取律呂新書。爲之直解。凡二卷。前有邦奇自序。後有衞淮序。第三卷以下。乃爲邦奇所自著。其於律呂之原。較明人所得爲密。而亦不免於好奇。如雲門咸池大章大夏大韶大濩六樂名。雖見於周官。而音調節奏。漢以來無能傳者。邦奇乃各爲之譜。謂黃帝以土德王。雲門象天。用火。起黃鍾之徵。以生爲用。則林鍾也。咸池象地。用水。起大呂之羽。以土所剋爲用。則無射也。大章大韶。皆起於黃鍾。夏以金德王。林鍾屬金。商聲。故大夏用林鍾之商。南呂以南呂起聲。商以水德王。應鍾屬水。羽聲。故大濩用應鍾之羽。夷則以夷則起聲。今考旋宮之法。林鍾一律。以黃鍾之徵爲火。以仲呂之商爲金。若以月律論之。則是六月之律。而非金也。故邦奇於大夏下。自注云。相緣如此。還用夷則爲是。則夷則爲七月之律。屬金。與大濩用應鐘爲十月之律屬水者。一例矣。然則林鍾夷則。不已兩歧其說乎。又謂大司樂。圜鍾爲宮。以南呂起聲。一變在姑洗。至六變在圜鍾。故云若樂六變。則天神皆降。函鐘爲宮。以應鍾起聲。一變在蕤賓。至八變在函鍾。故云若樂八變。則地祇皆出。黃鍾爲宮。以南呂起聲。一變在姑洗。至九變在黃鍾。故云若樂九變。則人鬼可得而禮。今考左氏傳。謂五降之後。不容彈矣。則宮徵商羽角五聲也。前漢書禮樂志曰。八音七始。則宮徵商羽角變宮變徵七聲也。凡譜聲者。率不越此二端。此書圜鍾爲宮。初奏以黃鍾之羽。南呂起聲。順生至黃鍾收宮。凡得十聲。次奏用林鍾之羽。姑洗起聲。而姑洗實爲前奏黃鍾之角。所謂用宮逐羽。而淸角生也。函鍾爲宮。用太蔟之羽。應鍾起聲。順生至本宮太蔟。又順生徵商二律。復自商逆轉徵宮二律。收宮。凡得十四聲。商不順生羽。而逆轉爲徵。所謂引商刻羽。而流徵成也。黃鍾爲宮。凡陽律之奏。用宮逐羽。陰呂之奏。引商刻羽。是以十聲與十四聲。各五奏也。至謂周樂皆以羽起聲。本於咸池。而於黃鍾爲宮。起南呂。則用黃鍾本宮之羽。函鐘爲宮。起應鍾。應鍾爲太蔟之羽。太蔟爲林鍾之徵。則又用徵之羽矣。圜鍾爲宮。起南呂。南呂爲黃鍾之羽。黃鍾爲圜鐘之羽。則又用羽之羽矣。同一用羽起聲。而所用之法。又歧而爲三。推其意。不過誤解周禮八變九變之文。以函鐘爲宮。當在初奏之第九聲。方與八變合。卽不得不以應鍾爲第一聲。而應鍾非函鍾之羽也。以圜鍾爲宮。當在初奏之第七聲。方與六變合。卽不得不以南呂爲第一聲。而南呂非圜鍾之羽也。卽又不得不謂應鐘爲羽之羽。南呂爲徵之羽矣。由杜撰而遷就。由遷就而支離。此數卷最爲偏駁。其他若謂凡律空圍九分。無大小之異。其九分爲九分。蕤賓損一。下生大呂。優於益一。上生大呂。以黃鍾至夾鍾四淸聲爲可廢。以夷則至應鍾四律。圍徑不當遞減。雖其說多本前人。然決擇頗允。又若考定度量權衡樂器樂舞樂曲之類。皆能本經據史。其見學術。與不知而妄作者。究有逕庭。史稱邦奇性嗜學。自諸經子史。及天文地理樂律術數兵法之書。無不通究。所撰志樂。尤爲世所珍。亦有以焉。末有嘉靖二十八年。其門人楊繼盛序。據繼盛自作年譜。蓋嘗學樂於邦奇。所云夜夢虞舜擊鍾定律之事。頗爲荒渺。然繼盛非妄語者。亦足見其師弟覃精是事。寤寐不忘矣。<br/>
</p></body>
</html>