<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 北戶錄 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->北戶錄 三卷
</h2>
<!--ed:-->兩淮鹽政採進本
<p>
<!--no:-->唐段公路撰。學海類編作公璐。蓋字之譌。新唐書藝文志。稱爲宰相文昌之孫。則當爲臨淄人。學海類編作東牟人。亦未詳所本。歷仕始末不可考。惟據書首結銜。知官京兆萬年縣尉。據書中稱咸通十年。知爲懿宗時人而已。是書當在廣州時作。載嶺南風土。頗爲賅備。而於物產爲尤詳。其徵引亦極博洽。如淮南萬畢術廣志。南越志。南裔異物會要。靈枝圖記。陳藏器本草。唐韻。郭緣生述征記。臨海異物志。陶朱公養魚經。名苑。毛詩義。船神記。字林。廣州記。扶南傳諸書。今皆散佚。藉此得以略見一二。卽所引張華博物志。多今本所無。亦藉此以考證眞僞。條下註文。頗爲典贍。題登仕郞前參軍龜圖撰。不題其姓。似爲公路之族。然唐書宰相世系表。不載其名。莫知其審矣。唐書藝文志。作北戶雜錄。疑傳寫誤衍一雜字。其作三卷。與此本合。學海類編所載。惟存一卷。凡物產五十一條。不爲完本。曹溶所錄古書。往往如是。不足深詰也。<br/>
</p></body>
</html>