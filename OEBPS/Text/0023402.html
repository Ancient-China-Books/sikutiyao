<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部十一
<!--sf:-->書類一
</font><h2>
<!--ti:-->尚書表注 二卷
</h2><p>
<!--no:-->宋金履祥撰。履祥字吉父。號仁山。蘭谿人。從學於王柏。德祐初以史官編修召。不赴。入元。隱居教授以終。事蹟具元史儒學傳。初履祥作尚書注十二卷。柳貫所撰行状。稱早歳所著尚書章釋句解。已有成書是也。朱彝尊經義考稱其尚存。今未之見。惟此書刻通志堂經解中。前有自序。稱擺脱眾說。獨抱遺經。復讀玩味。爲之正句畫段。提其章旨。與其義理之微。事爲之概。考正文字之誤。表諸四闌之外。蓋其晩年定本也。其書於毎頁之上下左右。細字標識。縱橫錯落。初無行款。於古來著經之家。別爲一體。大抵攟撫舊說。折衷己意。與蔡沈集傳。頗有異同。其徴引伏氏孔氏文字同異。亦確有根原。所列作書歳月。則與所作通鑑前編。悉本胡宏皇王大紀。參考後先。雖未必一一盡確。然要非盡無據而作也。至於過爲高論。求異先儒。如欲以康誥之敍。冠於梓材篇首。謂前爲周公咸勤之事。後卽洪大誥治之文。集蔗邦則營東都。以均四方朝貢之道里。先後迷民則所謂毖殷遷洛。以密邇王化。其說甚辨。而於篇首王曰封三字。究無以解。因復謂王字當作周公。封字因上篇酒誥而衍。則未免於竄改經文。以就己意矣。是則其瑜不掩瑕者也。
</p><br/></div></body></html>