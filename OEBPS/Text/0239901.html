<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 文房四譜 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->文房四譜 五卷
</h2>
<!--ed:-->浙江吳玉墀家藏本
<p>
<!--no:-->宋蘇易簡撰。易簡字太簡。梓州銅山人。太平興國五年進士。官至參知政事。以禮部侍郎。出知鄧州。移知陳州卒。事蹟具宋史本傳。是書凡筆譜二卷。硯譜墨譜紙譜各一卷。而筆格水滴附焉。各述原委本末。及其故實。殿以詞賦詩文。合爲一書。前有徐鉉序。末有雍熙三年九月自序。謂因閱書秘府。集成此譜。考歐陽詢藝文類聚。每門皆前列事蹟。後附文章。易簡蓋仿其體式。然詢書兼羅衆目。其專舉一器一物輯成一譜而用歐陽氏之例者。則始自易簡。後來硯箋蟹錄。皆沿用成規。則謂自易簡剙法可也。其搜採頗爲詳博。如梁元帝忠臣傳。顧野王輿地志之類。雖不免自類書之中。轉相援引。其他徵引。則皆唐五代以前之舊籍。足以廣典據而資博聞。當時甚重其書。至藏於祕閣。亦有以矣。宋史本傳但稱文房四譜。與此本同。尤袤遂初堂書目作文房四寶譜。又有續文房四寶譜。考洪邁歙硯說跋稱揭蘇氏文房譜於四寶堂。當由是而俗呼四寶。因增入書名。後來病其不雅。又改題耳。<br/>
</p></div></body>
</html>