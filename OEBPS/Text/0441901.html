<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 珠玉詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->珠玉詞 一卷
</h2>
<!--ed:-->江蘇巡撫採進本
<p>
<!--no:-->宋晏殊撰。殊有類要。已著錄。陳振孫書錄解題。載殊詞有珠玉集一卷。此本爲毛晉所刻。與陳氏所記合。蓋猶舊本。名臣錄稱殊詞名珠玉集。張子野爲之序。子野張先字也。今卷首無先序。蓋傳寫佚之矣。殊賦性剛峻。而詞語特婉麗。故劉攽中山詩話。謂元獻喜馮延己歌詞。其所自作。亦不減延己。趙與旹賓退錄。記殊幼子幾道。嘗稱殊詞不作婦人語。今觀其集。綺豔之詞不少。蓋幾道欲重其父名。故作是言。非確論也。集中浣溪沙春恨詞。無可奈何花落去。似曾相識燕歸來二句。乃殊示張寺丞王校勘七言律中腹聯。復齋漫錄嘗述之。今復塡入詞內。豈自愛其造語之工。故不嫌複用耶。考唐許渾集中。一尊酒盡靑山暮。千里書回碧樹秋二句。亦前後兩見。知古人原有此例矣。<br/>
</p></div></body>
</html>