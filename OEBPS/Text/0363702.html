<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 莊定山集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->莊定山集 十卷
</h2>
<!--ed:-->山東巡撫採進本
<p>
<!--no:-->明莊㫤撰。㫤字孔暘。江浦人。成化丙戌進士。官至南京禮部郞中。事蹟具明史本傳。㫤官檢討時。以不奉詔作鼇山詩。與章懋黃仲昭同謫。淪落者垂三十年。世頗推其氣節。惟癖於講學。故其文多闡太極圖之義。其詩亦全作擊壤集之體。又頗爲世所嗤點。然如病眼詩。殘書楚漢燈前壘。草閣江山霧裏詩句。楊愼亦嘗稱之。其他如山隨病起靑逾峻。菊到秋深瘦亦香。土屋背墙烘野日。午溪隨步領和風。碧樹可驚遊子夢。黃花偏愛老人頭。酒琖漫傾剛月上。釣絲纔颺恰風和諸句。亦未嘗不語含興象。蓋其學以主靜爲宗。故息慮澄觀。天機偶到。往往妙合自然。不可以文章格律論。要亦文章之一種。譬諸釣叟田翁。不可繩以禮貌。而野逸之態。乃有時可入畫圖。錄之以備別格。亦論唐詩者。存寒山子集之意也。<br/>
</p></div></body>
</html>