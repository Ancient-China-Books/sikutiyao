<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 龍沙紀略 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->龍沙紀略 一卷
</h2>
<!--ed:-->內閣中書方維甸家藏本
<p>
<!--no:-->國朝方式濟撰。式濟字屋源。號沃園。康熙己丑進士。官中書舍人。是編乃式濟之父澄嶧。謫居黑龍江時。式濟往省。因據所見聞。考核古蹟。勒爲九門。一曰方隅。二曰山川。三曰經制。四曰時令。五曰風俗。六曰飮食。七曰貢賦。八曰物產。九曰屋宇。總名曰龍沙記略。考後漢書班超傳贊曰。坦步葱雪咫尺龍沙。章懷太子注曰。謂葱嶺雪山。龍堆沙漠也。漢書匈奴傳曰。康居烏孫。豈能踰白龍堆而寇西邊。孟康注曰。龍堆形如土龍。高大者二三丈。卑者丈餘。在西域中。又酈道元水經注曰。鄯善國東垂。當白龍堆。則龍堆在西不在東。又漢書武帝本紀曰。衞靑復將六將軍絕幕。顏師古注曰。沙上曰幕。直度曰絕。後漢書西域傳曰。孝武深維長久之計。命遣虎臣。浮河絕幕。又竇憲燕然山銘。稱絕大漠。李陵別歌。稱經萬里兮渡沙漠。則沙漠迤繞西北。亦不在東。自劉孝標有賦得龍沙宵月明詩。李白有將軍分虎竹。戰士臥龍沙之句。始誤以龍沙爲一地。而詩家遂沿爲塞外之通稱。式濟記東北之事。而以龍沙爲書名。蓋沿用舊文之故。不知自唐以來。渤海大氏。奄有斯土。已久爲城郭宮室之國。豈可以龍沙爲目哉。然白山黑水之閒。古來輿記。大抵得諸傳聞。卽近時修志乘者。秉筆之人。亦未必親至其地。式濟久住於斯。又閒居多暇。得以游覽詢訪。究其詳悉。如辨混同江源出長白山。土人呼爲松阿里江。松阿里江北與諾尼江合流。東北受黑龍江。又南受烏蘇里江。匯注於海。因其納三江之大。故名混同。蓋松阿里江自南而北。黑龍江自北而南。歷二千五百里之遙。兩江不得混稱。其上游未會時仍當稱松阿里江云云。此足證金史混同江一名黑龍江之誤。又辨金史宋瓦之譌松花。又搜討黑龍江源與塞外入江諸小水。及精奇尼江諾尼江諸派。亦多盛京通志所未載。固志輿圖者所必考。舊附述本堂諸詩集後。今以所載悉屬地理。故析而錄諸史部焉。<br/>
</p></div></body>
</html>