<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 大學稽中傳 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->大學稽中傳 三卷
</h2>
<!--ed:-->江西巡撫採進本
<p>
<!--no:-->明李經綸撰。經綸有禮經類編。已著錄。是編攻擊朱子大學章句。深闢格物之說。而以誠意爲根本。蓋推衍姚江古本義也。上卷凡十章。一爲稽中。二爲原明。三爲稽聖經。四爲原敬。五爲愼致知之要。六爲原內外動靜之合一。七爲原誠意。八爲原正心。九爲原修身。十爲舉全書。每章各疏大意於末。其不及治平之事。則謂天德修而王道隨之也。中卷爲辨疑四條。設問答以申上卷之旨。兼抉摘句讀之謬。如舉而不能先命也。以先命二字連讀。謂不能先命以官。尚可強通。至下句以遠過二字連讀。訓過爲責。謂不能屏之遠方而責之。則無此文義矣。下卷爲考證。引朱子書七條。陸九淵書六條。謂二人其初均有弊。其終均無所偏。亦王守仁晚年定論之餘緒耳。<br/>
</p></div></body>
</html>