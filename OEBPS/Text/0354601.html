<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 學言詩稾 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->學言詩稾 六卷
</h2>
<!--ed:-->江西巡撫採進本
<p>
<!--no:-->元吳當撰。當字伯尚。崇仁人。澄之孫也。以廕授萬億四庫照磨。薦爲國子助教。預修宋遼金三史。除翰林修撰。累遷直學士。江南兵起。拜江西肅政廉訪使。左遷撫州路總管。旋罷歸。後復擢江西行省參知政事。未上官。而陳友諒已陷江西。遂遯迹不出。友諒遣人召之。當堅臥以死自誓。舁牀載送江州。拘畱一年。終不屈。友諒滅乃免。洪武初復迫致之。見太祖長揖不拜。竟得放歸。隱居吉水之谷坪。完節以終。所著有周禮纂言。今已佚。惟此集存。原本九卷。明崇仁知縣新安葉良貴所刊。此本六卷。則國朝臨川李紱重刊所併也。澄於元代致位通顯。號曰大儒。然實宋咸淳鄉貢士。出處之閒。猶不免責備於賢者。當不受僭竊之辟。則高於張憲諸人。乃天下已定。仍不降禮於萬乘。尤在楊維楨諸人上。蓋死生久付之度外。其不爲謝枋得者。特天幸耳。有元遺老。當其最矯矯乎。其詩風格遒健。忠義之氣。凜凜如生。亦元季之翹楚。顧嗣立元百家詩。僅摭其潯陽舟中詩三首。送樊秀才詩一首。附澄草廬集末。其殆未見此本歟。<br/>
</p></div></body>
</html>