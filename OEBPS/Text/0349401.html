<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 雪樓集 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->雪樓集 三十卷
</h2>
<!--ed:-->兩淮馬裕家藏本
<p>
<!--no:-->元程鉅夫撰。鉅夫初名文海。以字行。建昌人。雪樓者。郢州有白雪樓。鉅夫嘗以名所寓。故世卽以是稱之。少與吳澄同學。宋亡後從季父飛卿入元。遂畱宿衞。世祖試以筆札。改授應奉翰林文字。累官翰林學士承旨。追封楚國公。諡文憲。事蹟具元史本傳。鉅夫宏才博學。被遇四朝。忠亮鯁直。爲時名臣。文章亦舂容大雅。有北宋館閣餘風。其順宗諡册諸篇。宋濂等採入元史。蘇天爵撰文類。亦錄其文十餘篇。大抵皆詔誥碑版紀功銘德之作。而不及其詩。然其詩亦磊落俊偉。具有氣格。近體稍膚廓。當由不耐研思之故。古詩落落自將。七言尤多遒警。當其合作。不減元祐諸人。非竟不工韻語者。天爵偶爾見遺。非定論也。所著玉堂集類稾。奏議存稾。及詩文雜著。本各自爲部。其子大本合輯爲四十五卷。門人揭徯斯校正之。此本併作三十卷。乃至正癸卯。其曾孫潛所重編。明太祖洪武甲戌。詔取其本入祕閣。蓋數十年後。已隔異代。猶重爲著作典型云。<br/>
</p></div></body>
</html>