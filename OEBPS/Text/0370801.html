<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 精華錄 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->精華錄 十卷
</h2>
<!--ed:-->山東巡撫採進本
<p>
<!--no:-->國朝王士禎撰。士禎有古懽錄。已著錄。其誌初刻有落牋堂集。皆少作也。又有阮亭詩及過江入吳白門前後諸集。後删併爲漁洋前集。而諸集皆佚。嗣有漁洋續集。蠶尾集。續集。後集。南海集。雍益集諸刻。是編又删掇諸集。合爲一帙。相傳士禎所手定。其子啓汧跋語。稱門人曹禾盛符升。仿任淵山谷精華錄之例。鈔爲此錄者。蓋託詞也。士禎談詩。大抵源出嚴羽。以神韻爲宗。其在揚州作論詩絕句三十首。前二十八首。皆品藻古人。末二首爲士禎自述。其一曰曾聽巴渝里社詞。三閭哀怨此中遺。詩情合在空舲峽。冷雁哀猿和竹枝。平生大指。具在是矣。當康熙中。其聲望奔走天下。凡刊刻詩集。無不稱漁洋山人評點者。無不冠以漁洋山人序者。下至委巷小說。如聊齋志異之類。士禎偶批數語於行閒。亦大書王阮亭先生鑒定一行。弁於卷首。刊諸梨棗以爲榮。惟吳橋竊目爲淸秀李于鱗。<span class="jiazhu">見談龍錄。</span>汪琬亦戒人勿效其喜用僻事新字。<span class="jiazhu">見士禎自作居易錄。</span>而趙執信作談龍錄。排詆尤甚。平心而論。當我朝開國之初。人皆厭明代王李之膚廓。鍾譚之纖仄。於是談詩者競尚宋元。旣而宋詩質直。流爲有韻之語錄。元詩縟豔。流爲對句之小詞。於是士禎等以淸新俊逸之才。範水模山。批風抹月。倡天下以不著一字盡得風流之說。天下遂翕然應之。然所稱者盛唐。而古體惟宗王孟。上及於謝朓而止。較以十九首之驚心動魄。一字千金。則有天工人巧之分矣。近體多近錢郎。上及乎李頎而止。律以杜甫之忠厚纏綿。沈鬱頓挫。則有浮聲切響之異矣。故國朝之有士禎。亦如宋有蘇軾。元有虞集。明有高啓。而尊之者必躋諸古人之上。激而反脣。異論遂漸生焉。此傳其說者之過。非士禎之過也。是錄具存。其造詣淺深。可以覆案。一切黨同伐異之見。置之不議可矣。<br/>
</p></div></body>
</html>