<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部二
<!--sf:-->易類二
</font><h2>
<!--ti:-->周易口義 十二卷
</h2><p>
<!--no:-->宋倪天隱。述其師胡瑗之說。瑗字翼之。泰州如皇人。用范仲淹薦。由布衣拜校書郎。歷太常博士。致仕歸。事蹟具宋史儒林傳。天隱始末未詳。葉祖洽作陳襄行状。稱襄有二妹。一適進士倪天隱。殆卽其人。董莾嚴陵集。載其桐廬縣令題名碑記一篇。意其嘗官睦州也。其說易以義理爲宗。邵伯温聞見前錄。記程子與謝湜書。言讀易當先觀王弼胡瑗王安石三家。三原劉紹攽周易詳說。曰朱子謂程子之學源於周子。然考之易傳。無一語及太極。於觀卦辭云。予聞之胡翼之先生。居上爲天下之表儀。於大畜上九云。予聞之胡先生曰。天之衢亨。誤加何字。於夬九三云。安定胡公移其文曰。壯于　有凶。獨行遇雨。若濡有慍。君子夬夬。无咎。於漸上九云。安定胡公以陸爲逵。考伊川年譜。皇祐中游太學。海陵胡翼之先生方主教道。得先生文試。大驚。卽延見。處以學職。意其時必從而受業焉。世知其從事濂溪。不知其講易多本於翼之也。其說爲前人所未及。今核以程傳。良然。朱子語類。亦稱胡安定易。分曉正當。則是書在宋時。固以義理說易之宗已。王得臣塵史曰。安定胡翼之。皇祐至和閒國子直講。朝廷命主太學。時千餘士日講易。是書殆卽是時所說。宋志載瑗易解十卷。周易口義十卷。朱彝尊經義考引李振裕之說云。瑗講授之餘。欲著述而未逮。其門人倪天隱述之。以非其師手著。故名曰口義。後世或稱口義。或稱易解。實無二書也。其說雖古無明文。然考晁公武讀書志。有云胡安定易傳。蓋門人倪天隱所纂。非其自著。故序首稱先生曰。其說與口義合。又列於易傳條下。亦不另出口義一條。然則易解口義爲一書。明矣。宋志蓋誤分爲二也。
</p><br/></div></body></html>