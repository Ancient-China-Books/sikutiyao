<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->陝西巡撫採進本

<div id="text"><font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋筆削微旨 二十六卷
</h2><p>
<!--no:-->國朝劉紹攽撰。紹攽有周易詳說。已著錄。是編採公穀二傳附會之說。與孫胡諸家臆斷之論。彙爲一書。而更以己意穿鑿之。大旨惟以名字月日爲襃貶。而掊擊左氏尤力。其說謂左氏不過敍事。於經義毫無發明。不知有事迹而後有是非。有是非而後有襃貶。但據書字爲襃矣。其所以襃之故。紹攽能研求其字而知之乎。但據書人爲貶矣。其所以貶之故。紹攽能研求一人字而知之乎。如宰咺賵惠公仲子爲貶。設無左傳。何由知仲子爲妾而貶之。齊高子來爲襃。設無左傳。何由知爲高徯存魯而襃之。幸藉傳而知其事。又諱所自來。以傳爲不足據。是何異迷途之人。藉人爲導。得途之後。鞭其人而逐之乎。
</p><br/></div></body></html>