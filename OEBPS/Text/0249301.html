<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 坦齋通編 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->坦齋通編 一卷
</h2>
<!--ed:-->永樂大典本
<p>
<!--no:-->不著撰人名氏。說郛題曰宋邢凱撰。亦不詳其爵里時代。所紀有淳熙中見冷世光論姓氏事。在孝宗時。又有慶元閒高秉文命題京鏜攻中官王德謙二事。及近見楊誠齋易傳語。則是書成於寧宗以後。又紀乾道辛卯王寧爲武寧宰。其家充里正。則武寧人也。其書多考證經史。略如程大昌演繁露洪邁容齋隨筆之體。如引思齋之詩。辨文母太任非太姒。引說苑證春秋矢魚。引世說辨元龍百尺樓。引漢書證伏波之號不可單稱。引國語證列子西方聖人不指佛。引明堂位鄭註證漢書禿翁字。引朱買臣張湯傳。謂漢書自相矛盾。引李吉甫傳。謂唐書前後舛異。引前漢書證豺狼當道二語。不始張綱埋輪。引鄒陽書證鷙鳥累百二語不始孔融薦禰衡。考訂皆爲精核。他如論術家擇日及五音配姓之非。論姚察置人事而委天數。論救荒當知戢姦。論羅浮山飛來峯之妄。論漢高祖同罪異罸。論求長生。論毀淫祠。論公儀休怒織帛不可訓。持論皆爲正大。至所論子雖齊聖。不先父食。不應坐顏回曾參於殿上。而列其父於廡下。宜別立一堂之說。後世建啓聖祠。竟從其議。尤可謂知禮意矣。是書宋志及諸家書目皆不著錄。其原本卷帙不可考。今據散見永樂大典者。逐韻掇拾。編爲一卷。雖所存僅數十條。而可取者特多焉。<br/>
</p></body>
</html>