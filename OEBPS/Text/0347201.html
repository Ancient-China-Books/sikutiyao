<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 剩語 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->剩語 二卷
</h2>
<!--ed:-->永樂大典本
<p>
<!--no:-->案是集散見永樂大典中。或題曰艾性夫剩語。或題曰艾性夫孤山晚稾。而不著性夫爲名爲字。亦不載時代。今考江西通志。稱撫州三艾。叔可字無可。憲可字元德。性字天謂。皆工於詩。性闔門教授。執經者盈門。著有孤山詩集。與永樂大典所題孤山晚稾相合。吳澄支言集。有高夔妻艾氏墓誌。稱爲咸淳貢生性夫之女。習見其家儒教。屢以勗其夫云云。與永樂大典所題艾性夫合。疑江西通志。本作性夫字天謂。傳刻脫一夫字也。考集中有謝枋得輓詩一首。則性夫元初尚存。又曹安讕言長語。稱於成化五年之元江署學一家多藏書。內一詩集。乃江浙道提舉艾性夫作。貫酸齋作序云云。宋無江浙道提舉。蓋其晚年已仕元矣。性夫雖講學之家。而其詩氣韻淸拔。以妍雅爲宗。絕不似宋末有韻之語錄。五七言古體。筆力排盪。尤爲擅長。曹安稱其七言律太辣。五七言絕歌行語多關世教。併稱其銅雀硯。撲滿吟。臨卬道士招魂歌三首。所論頗爲得實。謹採掇排次。釐爲二卷。用存其概。至原書本分集編次。其卷目已不可見。而永樂大典內題作剩語者較多。今故用以標名。不復更爲分析云。<br/>
</p></div></body>
</html>