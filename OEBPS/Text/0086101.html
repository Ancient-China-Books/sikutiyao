<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 歷代鐘鼎彝器款識法帖 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->歷代鐘鼎彝器款識法帖 二十卷
</h2>
<!--ed:-->兩江總督採進本
<p>
<!--no:-->宋薛尚功撰。尚功字用敏。錢塘人。紹興中以通直郎僉定江軍節度判官廳事。是書見於晁公武讀書志。宋史藝文志。均作二十卷。與今本同。惟陳振孫書錄解題。作鍾鼎法帖十卷。卷數互異。似傳寫脫二字。然吾邱衍學古編。亦作十卷。所云刻於江州。與振孫之說亦符。蓋當時原有二本也。所錄篆文。雖大抵以考古博古二圖爲本。而蒐輯較廣。實多出於兩書之外。其中如十六卷中載比干墓銅槃銘之類。未免眞僞雜糅。然大致可稱博洽。卽以卷首商鼎一類考之。若箕鼎及維揚石刻之出於古器物銘。濟南鼎之出於向𤄫刻本。皆非舊圖之所有。至其箋釋名義。考據尤精。如考古圖釋蠆鼎云。周景王十三年。鄭獻公蠆立。此書獨從博古圖。以爲商鼎。夔鼎銘五字。博古圖云。上一字未詳。此書以上一字爲夔字。父乙鼎銘。亦五字。博古圖云。末一字未詳。此書以末一字爲彝字。又如博古圖釋召夫鼎銘詞。有午刊二字。此書作家刊。博古圖釋父甲鼎銘。作立戈父甲。此書作子父甲。又凡博古圖所云立戈橫戈形者。此書多釋爲子字。其立說竝有依據。蓋尚功嗜古好奇。又深通篆籀之學。能集諸家所長。而比其同異。頗有訂譌刊誤之功。非鈔撮蹈襲者比也。尚功所著。別有鐘鼎篆韻七卷。蓋卽本此書而部分之。今其本不傳。然梗概已具於此矣。舊刻入佚。此本爲明崇禎中朱謀垔所刊。自序稱購得尚功手書本。雖果否眞蹟。無可證明。然鉤勒特爲精審。較世傳寫本爲善云。<br/>
<!--no:--></p><blockquote>案此書雖以鍾鼎款識爲名。然所釋者諸器之文字。非諸器之體製。改隸字書。從其實也。至博古圖中之因器及銘者。則宜入譜錄。不在此例。隋志併石經入小學。以刻文同異。可資參考之故。然萬斯大石經考之類。皆但溯源流。不陳字體。與小學無涉。今仍附之金石焉。<br/>
</blockquote>
</div></body>
</html>