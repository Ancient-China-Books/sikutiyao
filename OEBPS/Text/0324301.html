<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 宛邱集 七十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->宛邱集 七十六卷
</h2>
<!--ed:-->浙江鮑士恭家藏本
<p>
<!--no:-->宋張耒撰。耒有詩說。已著錄。蘇軾嘗稱其文汪洋沖澹。有一唱三嘆之音。晚歲詩務平淡效白居易。樂府效張籍。故瀛奎律髓載楊萬里之言。謂肥仙詩自然肥仙。南宋人稱耒之詞也。文獻通考作柯山集一百卷。茲集少二十四卷。查愼行註蘇軾詩。云嘗見耒詩二首。而今本無之。考周紫芝太倉稊米集。有書誰郡先生文集後曰。余頃得柯山集十卷於大梁羅仲洪家。已而又得張龍閣集三十卷。於內相汪彥章家。已而又得張右史集七十卷於浙西漕臺。而先生之製作於是備矣。今又得譙郡先生集一百卷於四川轉運副使南陽井公之子晦之。然後知先生之詩文爲最多。當猶有網羅之所未盡者。余將盡取數集。削其重複。一其有無。以歸於所謂一百卷。以爲先生之全書云云。然則耒之文集。在南宋已非一本。其多寡亦復相懸。此本卷數。與紫芝所記四本皆不合。又不知何時何人摭拾殘剩所編。宐其闕佚者頗夥。然考胡應麟筆叢有曰。張文潛柯山集一百卷。余所得卷僅十三。蓋鈔合類書以刻。非其舊也。余嘗於臨安僻巷中。見鈔本書一十六帙。閱之乃文潛集。卷數正同。明旦訪之。則夜來鄰火延燒。此書倏煨燼矣。余大悵惋彌月云云。此本雖不及百卷之完備。然較應麟所云十三卷者。則多已不啻五六倍。亦足見耒著作之大略矣。<br/>
</p></div></body>
</html>