<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 稼村類稾 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->稼村類稾 三十卷
</h2>
<!--ed:-->兩淮鹽政採進本
<p>
<!--no:-->元王義山撰。義山字元高。豐城人。宋景定中進士。知新喻縣。歷永州戶曹。入元官提舉江西學事。原刻題曰宋人。非其實也。是集乃其子惟肖所編。以義山退老東湖之上。扁讀書之室曰稼村。因以爲名。凡各體詩三卷。雜文二十七卷。詩文皆沿宋季單弱之習。絕少警策。故王士禎居易錄。以爲蕪淺無足取。且詆爲最下最傅。然觀義山在湖南時。湘潭縣豪因爭田不遂獻之學。義山引春秋齊人來歸汶陽之田斷其非。頗合經義。故集中說經之作。亦往往自出新意。如解周禮師氏職中大夫保氏職下大夫。而謂鄭註稱周公召公兼攝之非。又解古者天子冕服備十二章。而謂鄭註九章五章之非。皆頗有根據。不同勦襲。至表啓諸作。亦頗織組自然。實與劉克莊後村集蹊逕相近。雖榛楛之勿翦。亦蒙茸於集翠。概加排斥。則又太過之論矣。<br/>
</p></div></body>
</html>