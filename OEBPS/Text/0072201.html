<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡袱採進本

<div id="text"><font size="-1">
<!--fi:-->經部三十五
<!--sf:-->四書類一
</font><h2>
<!--ti:-->四書或問 三十九卷
</h2><p>
<!--no:-->宋朱子撰。朱子旣作四書章句集註。復以諸家之說。紛錯不一。因設爲問答。明所以去取之意。以成此書。凡大學二卷。中庸三卷。論語二十卷。孟子十四卷。其書非一時所著。中庸或問。原與輯略俱附章句之末。論語孟子。則各自爲書。其合爲一帙。蓋後來坊賈所併也。中閒大學或問。用力最久。故朱子答潘恭叔問。嘗自稱諸書修得一過。大學所改尤多。比舊已極詳密。中庸或問。則朱子平日頗不自愜。語類載游某問中庸編集如何。曰緣前輩諸公。說得多了。其閒儘有差舛處。又不欲盡駁難他底。所以難下手。不比大學都未曾有人說。又載朱子以中庸或問授黃㽦。云亦未有滿意處。如評論程子。朱子說處尚多觕云云。是其意猶以爲未盡安也。至論孟或問。則與集註及語類之說。往往多所牴牾。後人或遂執或問。以疑集註。不知集註屢經修改。至老未已。而或問則無暇重編。故年譜稱或問之書。未嘗出以示人。書肆有竊刊行者。亟請於縣官。追索其版。又晦菴集中。有與潘端叔書。曰論語或問。此書久無工夫修得。只集註屢更不定。却與或問前後不相應云云。可見異同之迹。卽朱子亦不諱言。並錄存之。其與集註合者。可曉然於折衷衆說之由。其於集註不合者。亦可知朱子當日。原多未定之論。未可於語錄文集。偶摘數語。卽爲不刊之典矣。
</p><br/></div></body></html>