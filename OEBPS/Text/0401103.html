<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十四 別集類存目八 馮定遠集 十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->馮定遠集 十一卷
</h2>
<!--ed:-->浙江巡撫採進本
<p>
<!--no:-->國朝馮班撰。班有鈍吟雜錄。已著錄。班與其兄舒。皆以詩名一時。稱海虞二馮。其姪馮武作所評才調集凡例。稱舒之論詩。講起承轉合最嚴。而班之論詩。則欲化去起承轉合。定法微有不同。然二人皆以晚唐爲宗。由溫李以上溯齊梁。故才調集外。又有玉臺新咏評本。蓋其淵源在二書也。其說力排嚴羽。尤不取江西宗派。持論亦時有獨到。然所作則不出於崑體。大抵情思有餘。而風格未高。纖佻綺靡。均所不免。是集凡定遠小集二卷。鈍吟集三卷。別集一卷。鈍吟餘集一卷。集外詩一卷。又樂府一卷。遊仙詩一卷。鈍吟文稾一卷。亦附於末。其中論詩之說。多可取。惟日記所論吳棫韻補一條。推爲奧入鬼神。則失之遠矣。<br/>
</p></div></body>
</html>