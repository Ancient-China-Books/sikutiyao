<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 御選唐宋詩醇 四十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御選唐宋詩醇 四十七卷
</h2>
<p>
<!--no:-->乾隆十五年御定。凡唐詩四家。曰李白。曰杜甫。曰白居易。曰韓愈。宋詩二家。曰蘇軾。曰陸游。詩至唐而極其盛。至宋而極其變。盛極或伏其衰。變極或失其正。亦惟兩代之詩。最爲總雜。於其中通評甲乙。要當以此六家爲大宗。蓋李白源出離騷。而才華超妙。爲唐人第一。杜甫源出於國風二雅。而性情眞摯。亦爲唐人第一。自是而外。平易而最近乎情者。無過白居易。奇剏而不詭乎理者。無過韓愈。錄此四集。已足包括衆長。至於北宋之詩。蘇黃竝騖。南宋之詩。范陸齊名。然江西宗派。實變化於韓杜之閒。旣錄杜韓。可無庸複見。石湖集篇什無多。才力識解。亦均不能出劔南集上。旣擧白以槩元。自當存陸而刪范。權衡至當。洵千古之定評矣。考國朝諸家選本。惟王士禎書。最爲學者所傳。其古詩選。五言不錄杜甫白居易韓愈蘇軾陸游。七言不錄白居易。已自爲一家之言。至唐賢三昧集。非惟白居易韓愈。皆所不載。卽李白杜甫。亦一字不登。蓋明詩摹擬之弊。極於太倉歷城。纖佻之弊。極於公安竟陵。物窮則變。故國初多以宋詩爲宗。宋詩又弊。士禎乃持嚴羽餘論。倡神韻之說以救之。故其推爲極軌者。惟王孟韋柳諸家。然詩三百篇。尼山所定。其論詩一則謂歸於溫柔敦厚。一則謂可以興觀羣怨。原非以品題泉石。摹繪煙霞。洎乎畸士逸人。各標幽賞。乃別爲山水淸音。實詩之一體。不足以盡詩之全也。宋人惟不解溫柔敦厚之義。故意言竝盡。流而爲鈍根。士禎又不究興觀羣怨之原。故光景流連。變而爲虛響。各明一義。遂各倚一偏。論甘忌辛。是丹非素。其斯之謂歟。茲逢我皇上聖學高深。精研六義。以孔門刪定之旨。品評作者。定此六家。乃共識風雅之正軌。臣等循環雒誦。實深爲詩教幸。不但爲六家幸也。<br/>
</p></body>
</html>