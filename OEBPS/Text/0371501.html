<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->庶吉士祝堃家藏本

<div id="text"><font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->陳檢討四六 二十卷
</h2><p>
<!--no:-->國朝陳維崧撰。程師恭註。維崧有兩晉南北史集珍。已著錄。國朝以四六名者。初有維崧及吳綺。次則章藻功思綺堂集。亦頗見稱於世。然綺才地稍弱於維崧藻功。欲以新巧勝二家。又遁爲別調。譬諸明代之時。維崧導源於庾信。氣脈雄厚。如李夢陽之學杜。綺追步於李商隱。風格雅秀。如何景明之近中唐。藻功刻意雕鐫。純爲宋格。則三袁鍾譚之流亞。平心而論。要當以維崧爲冠。徒以傳誦者太廣。草擬者太衆。論者遂以膚廓爲疑。如明代之詬北地。實則才力富健。風骨渾成。在諸家之中。獨不失六朝四傑之舊格。要不能以撏撦玉溪。歸咎於三十六體也。師恭此註。成於康熙癸酉。王士禎古夫于亭雜錄曰。昔人云。一人知已。可以不恨。故友陽羨陳其年。諸生時老於場屋。小試亦多不利。己未博學鴻詞之舉。以詩賦入翰林。不數年病卒京師。及歿而其鄉人蔣京少景祁。刻其遺集。無隻字遺失。皖人程叔才師恭。又註釋其四六文字。以行於世。此世人不能得之子孫者。而一以桑梓後進。一以平生未面之人。而收拾護惜其文章如此云云。其推獎師恭頗至。然師恭所註。往往失其本旨。如銅雀瓦賦。彈棊愛子句。自用曹丕巾角彈棊事。而但引藝經註彈棊。引陸機弔魏武帝文註愛子。傅粉佳兒句。自用曹植傅粉對邯鄲淳事。而引魏志武帝欲以何晏爲子。及文帝疑晏傅粉事。皆似是而非。又如述祖德賦。況彼鯉庭句。自用楊汝士桃李新陰在鯉庭事。而但引論語伯魚事。憺園賦雙丁詎擬句。自用梁武帝賜到溉詩漢世重雙丁語。而但引文士傳丁儀兄弟事。皆知其一不知其二。至於毛貞女墮樓詩序。空空實下天之狀句。自用李斯奏秦始皇鑿之空空如下天狀語。而補註引劍俠傳妙手空空兒。尤爲乖謬。如是之類。不一而足。且任淵史容註黃庭堅集。於作詩本事及年月。俱一一詳核。故爲善本。師恭去維崧最近。文中事實緣起。可以考知。如璿璣玉衡賦序之烏空楚幕鵑去巴江句。因聖祖召試博學鴻詞。在己未歲。正平定湖廣四川之後。故維崧云云。師恭不註其故。則突入此語。是何文義哉。特以四六之文。非註難明。而師恭捃摭故實。尚有足資考證者。故併存之。以備參稽焉。
</p><br/></div></body></html>