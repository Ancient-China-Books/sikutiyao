<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 詩式 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->詩式 一卷
</h2>
<!--ed:-->兩江總督採進本
<p>
<!--no:-->舊本題唐釋皎然撰。皎然有杼山集。已著錄。此本卽附載集末。考陳振孫書錄解題。載詩式五卷。詩議一卷。唐僧皎然撰。以十九字括詩之體。此本旣非五卷。又一十九體乃末一條。陳氏不應擧以概全書。陳氏又載正字王元擬皎然十九字一卷。使僅如今本一條。則不能擬爲一卷矣。殊參差可疑。又皎然與顏眞卿同時。乃天寶大歷閒人。而所引諸詩。擧以爲例者。有賀知章李白王昌齡。相去甚近。亦不應遽與古人竝推。疑原書散佚。而好事者摭拾補之也。何文煥詩話考索。議其淈沒條稱夏姫當壚似蕩而貞。謂夏姫無當壚事。當作文君。不知此用辛延年羽林郎胡姫年十五。春日獨當壚事。特夏字誤。姫字不誤。不必改作文君。且延年詩稱貽我靑銅鏡。結我紅羅襦。不惜紅羅裂。何論輕賤軀。所謂似蕩也。又稱男兒愛後婦。女子重前夫。人生各有分。貴賤不相逾。多謝金吾子。私愛徒區區。所謂貞也。若文君越禮。安得曰似蕩而貞乎。<br/>
</p></div></body>
</html>