<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部十七
<!--sf:-->傳記類存目三
</font><h2>
<!--ti:-->伊洛淵源續錄 六卷
</h2><p>
<!--no:-->明謝鐸撰。鐸有赤城論諫錄。已著錄。是書所錄凡二十一人。蓋繼朱子伊洛淵源錄而作。以朱子爲宗主。始於羅從彥李侗。朱子之學所自來也。佐以張栻呂祖謙。朱子友也。自黃榦而下。終於何基王柏。皆傳朱子之學者也。然所載張栻等七人。則全錄宋史道學傳。呂祖謙等七人。則全錄宋史儒林傳。李侗等六人。略採行狀誌銘遺事。其輔廣一人。則但載姓名里居。僅數十字而止。尤爲疎略。案廣卽世所稱慶源輔氏。明一統志。載其始末甚詳。鐸偶未考耳。明史鐸本傳。載其爲南京國子監祭酒時。上言六事。其三曰正祀典。乃請進宋儒楊時。而退吳澄。爲禮都尚書傅瀚所持。僅進時而澄祀如故。夫澄之學雖曰未醇。然較受蔡京之薦者。則有閒矣。鐸欲以易澄。蓋以道南一脈之故。而曲諱其出處也。然則是錄之作。其亦不出門戶之見矣。
</p><br/></div></body></html>