<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 小亨集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->小亨集 六卷
</h2>
<!--ed:-->永樂大典本
<p>
<!--no:-->元楊宏道撰。宏道字叔能。淄川人。生金之季。其事蹟不見於史傳。以集中詩文考之。金宣宗興定末。始與元好問會於京師。是時金已南遷。至哀宗正大元年。嘗監麟游酒稅。後又仕宋。以理宗端平元年。爲襄陽府學教諭。其投趙制置劄。有歸朝未滿三載語。則當以紹定末南歸者。而集中又有贈仲經詩序。稱端平二年淸明後出襄陽攝唐州司戶。十二月上旬北遷寓家濟源云云。則在宋末久。旋入於元。考之宋史。是歲七月。元兵至唐州。全子才棄師宵遁。唐州遂爲元所取。宏道蓋因此北遷耳。其後遂鮮所表見。當未經復仕。惟集中門帖子。有己酉再逢鬢未皤之句。計入元又十四五年。而宏道年已六十矣。綜其生平。流離南北。竊祿苟全。其出處之際。蓋無足道。然其詩則在當日最爲有名。元好問序其集。謂金南渡後。學詩者惟辛敬之楊叔能。以唐人爲指歸。又序楊飛卿陶然集。謂貞祐後詩學爲盛。洛西辛敬之。淄川楊叔能。太原李長源。龍坊雷伯威。北平王子正。皆號稱專門。又有贈宏道詩云。海內楊司戶。聲名三十年。又云。星斗龍門姓氏新。豈知書劍老風塵。其傾倒於宏道甚至。劉祁歸潛志。亦以宏道與好問及李汾杜仁傑竝稱。同時若趙秉文楊雲翼見其詩竝稱歎不已。秉文至比之金膏水碧物外難得之寶。今觀所作五言古詩。得此興之體。時時近漢魏遺音。律詩風格高華。亦頗有唐調。雖不及好問之雄渾蒼堅。然就一時詩家而論。固不可謂非北方之巨擘也。焦竑經籍志。載小亨集十五卷。世久失傳。今從永樂大典中搜輯編綴。釐爲詩五卷。文一卷。<br/>
</p></body>
</html>