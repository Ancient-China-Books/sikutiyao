<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周禮輯義 十二卷
</h2><p>
<!--no:-->國朝姜兆錫撰。兆錫有周易本義述蘊。已著錄。是書多本周禮訂義。攻詰鄭註。若謂匠人遂人同制。井田不分都鄙公邑。大司馬凡令賦上地家三人。中地二家五人。下地家二人。非專指邦國。又力斥小司徒鄭註旁加之說。此類皆襲前人緒論。不足深求。其自出新意者。如司尊彝春祠夏禴。祼用雞彝鳥彝。皆有舟。其朝踐用兩獻尊。其再獻用兩象尊。皆有罍。諸臣之所昨也。兆錫謂皆有舟。與皆有罍對舉。則舟罍皆是尊名。今考禮圖六彝爲上尊。盛三斗。六尊爲中尊。盛五斗。六罍爲下尊。盛一石。故爾雅曰。彝卣罍器也。郭璞註云。皆盛酒尊。孫炎註云。尊彝爲上。罍爲下。卣居中。然則罍本下尊。不待兆錫申說。若以舟爲尊。則未會此經之義。夫彝尊罍得列於上中下三尊者。以司尊彝於雞彝鳥彝則曰祼用。於獻尊象尊則曰朝踐用再獻用。於罍則曰諸臣之所昨。獨於舟不著所用。則舟不得列於尊可知。兆錫但知皆有舟。與皆有罍對舉。謂舟與罍同。而不知皆有罍句下。有諸臣所昨明文。皆有舟句下。別無明文。此舟罍不同之明證也。考鄭司農曰。舟尊下臺若今時承槃。鄕射記曰。命弟子設豐。注云。設以承其爵。玉藻曰。大夫側尊用棜。士側尊用禁。亦所以承尊。舟之承尊。蓋亦猶是。安得曰尊。賈公彥疏。謂舟宜若後世酒船。陸佃亦謂若今酒船。殆以形類酒船。故名曰舟耳。非以酒船卽舟也。如此之類。頗傷於臆斷。至若辨賈疏北郊用裘之說。謂盛夏用裘。必不能行。後世遂至天地合祭。謂大司徒公五百里。侯四百里。伯三百里。子二百里。男一百里。爲制賦之成數。孟子百里七十里五十里。爲出軍之實數。此類亦自樹一義。不爲無見。然遽詆鄭元爲過。殆又談何容易也。
</p><br/></div></body></html>