<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 澹菴文集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->澹菴文集 六卷
</h2>
<!--ed:-->兩淮馬裕家藏本
<p>
<!--no:-->宋胡銓撰。銓字邦衡。廬陵人。建炎二年進士甲科。紹興五年。以薦除樞密院編修官。抗疏詆和議。謫吉陽軍。孝宗卽位。特召還擢用。歷官權中書舍人。兼國子祭酒。權兵部侍郞。以資政殿學士致仕。卒諡忠簡。事蹟具宋史本傳。銓師蕭楚。明於春秋。故集中嘉言讜論。多本春秋義例。於南渡大政。多所補救。史但稱其高宗時請誅秦檜。今考集中論撰。賀金國啓一篇。則於孝宗朝召還以後。更嘗請誅湯思退。又孝宗本紀。隆興元年三月。金以書來索四州未報。八月又齎書兩省。今考集中玉音問答一篇。知答金人書。孝宗已與銓定於五月三日。遲至八月未遣。必湯思退有以持之。當時情勢。可以考見。史文疎漏。賴此集尚存其崖略也。本傳稱銓集凡百卷。今所存者僅文五卷。詩一卷。蓋得之散佚之餘。然書錄解題載銓集七十八卷。宋志載銓集七十卷。則在當時已非百卷之舊矣。羅大經鶴林玉露曰。胡澹菴十年貶海外。北歸飲於湘澤胡氏園。題詩曰。君思許歸此一醉。㫄有梨頰生微渦。謂侍妓黎倩也。後朱文內見之。題詩曰。十年浮海一身輕。歸見梨渦卻有情。世上無如人欲險。幾人到此誤平生云云。今本不載此詩。殆後人因朱子此語。諱而删之。然銓孤忠勁節。照映千秋。乃以偶遇歌筵。不能作陳烈踰牆之遁。遂坐以自誤平生。其操之爲已蹙矣。平心而論。是固不足以爲銓病也。<br/>
</p></div></body>
</html>