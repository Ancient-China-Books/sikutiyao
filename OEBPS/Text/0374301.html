<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->東坡外集 八十六卷
</h2><p>
<!--no:-->不著編輯者名氏。前有焦竑序。稱世傳東坡集。多亂以他人之作。如老蘇水官。九日上魏公。送僧智能三詩。叔黨颶風思子臺二賦。人知其謬。至和陶擬古九首。大悲圓通閣記。本子由作。見欒城遺言。虛飄飄三首。公與黃秦倡和。見少游集。睡鄉記擬無功醉鄉記而作。今並屬子瞻。代滕甫辨謗。王銍謂爲其父作四六話。備載其文。大率紀次無倫。眞贗相雜。最後得外集讀之。多前所未載。而卷帙有序。如題跋一部。游行詩文字畫等。各以類從。而盡去志林仇池筆記之目。最爲精核。其本傳自祕閣云云。考和陶擬古九首。雖見於欒城遺言。其實軾轍各自有詩。所謂客從遠林薄。依牆種楊柳者。轍詩也。有客叩我門繫馬門前柳者。軾詩也。竑所糾摘未爲盡確。又轍所作軾墓誌。載所作凡六集。晁陳二家所錄。多應詔集十卷。宋史藝文志所載。凡十一集。皆無此八十六卷之本。且外集之名。以別內集。軾之詩文。旣已全載於此。別無所謂內集。則外集之名。殊無根據。竑稱得之祕閣。不知明代之書。盡於楊士奇張萱所錄。二家之目不載。竑又何從而得之。此直竑以意删併。託之舊本耳。
</p><br/></div></body></html>