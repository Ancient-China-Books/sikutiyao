<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 尊前集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->尊前集 二卷
</h2>
<!--ed:-->江蘇巡撫採進本
<p>
<!--no:-->不著編輯者名氏。前有萬歷閒嘉興顧梧芳序云。余愛花閒集。欲播傳之。而余斯編第有類焉。似卽梧芳所輯。故毛晉亦謂梧芳採錄名篇。釐爲二卷。而朱彝尊跋。則謂於吳下得吳寛手鈔本。取顧本勘之。詞人之先後。樂章之次第。靡有不同。因定爲宋初人編輯。考宋張炎樂府指迷曰。粤自隋唐以來。聲詩閒爲長短句。至唐人則有尊前花閒集。似乎此書與花閒集。皆爲五代舊本。然樂府指迷一云沈伯時作。又云顧阿瑛作。其爲眞出張炎與否。蓋未可定。又陳振孫書錄解題歌詞類。以花閒集爲首。註曰此近世倚聲塡詞之祖。而無尊前集之名。不應張炎見之。而陳振孫不見。彝尊定爲宋本。亦未可盡憑。疑以傳疑。無庸強指。且就詞論詞。原不失爲花閒之驂乘。玩其情采。足資沾漑。亦不必定求其人以實之也。<br/>
</p></div></body>
</html>