<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十七 雜家類存目四 四友齋叢說 三十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十七
<!--sf:-->雜家類存目四
</font><h2>
<!--ti:-->四友齋叢說 三十八卷
</h2>
<!--ed:-->兩江總督採進本
<p>
<!--no:-->明何良俊撰。良俊字元朗。華亭人。嘉靖中官翰林院孔目。明史文苑傳。附見文徵明傳中。是書分十六類。一經。二史。三雜記。四子。五釋道。六文。七詩。八書。九畫。十求志。十一崇訓。十二尊生。十三娛老。十四正俗。十五考文。十六詞曲。又附以續史一類。雜引舊聞。而論斷之。於時事亦多紀錄。然往往摭拾傳聞。不能核實。朱國楨湧幢小品嘗辨王守仁實以宸濠付張永。而此書云責中官領狀。章懋卒於嘉靖元年。守仁征廣東。在嘉靖六年。其歸而卒於南安舟中。在嘉靖七年。而此書乃云守仁廣東用兵。回經蘭溪見懋。懋有所請託。又懋卒時。其姪拯方爲布政使。拯爲工部尚書。忤旨歸里。時懋已卒十餘年。此書乃稱拯致仕時。有俸餘四五百金。爲懋所責。所記全爲失實。又文徵明官翰林院待詔日。爲姚淶楊維聰所侮一事。朱彝尊靜志居詩話亦力辨之。引淶所作送徵明序。以證其誣。則其可以徵信者。良亦寡矣。<br/>
</p></div></body>
</html>