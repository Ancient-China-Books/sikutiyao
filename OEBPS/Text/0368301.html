<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 郭鯤溟集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->郭鯤溟集 四卷
</h2>
<!--ed:-->江蘇巡撫採進本
<p>
<!--no:-->明郭諫臣撰。諫臣字子忠。長洲人。嘉靖壬戌進士。官至江西布政司參政。罷歸後起鄖陽巡撫。未上而卒。初諫臣爲袁州推官時。憤嚴嵩父子亂政。乃密籍嚴世蕃姦逆不道事。因御史林潤上之。世蕃遂伏法。及轉吏部主事。遷員外郞。數上書論列時事。語多切直。遂與張居正忤。乃有江西之命。甫三月卽自劾歸。其生平伉直。不愧其名與字。而其詩乃婉約閒雅。有范成大陸游之遺。雖十首以外。不免語意略同。如高仲武之論劉長卿者。然當太倉歷下。主持壇坫之時。能毅然自爲。不隨風氣。亦足見其孤介矣。是集爲其子元望所編。凡詩六百七十一首。又附奏疏二篇。集中無與王世貞倡和詩。故世貞作序。謂交久而幾失之。復稱其詞咸調暢淸麗。句穩而字安。不露蹊徑。而近體尤渢渢可詠。蓋亦重其爲人。不以門戶之異爲嫌也。世貞謂其詩可千餘首。此集不知誰所刊定。其亦出世貞之手歟。<br/>
</p></body>
</html>