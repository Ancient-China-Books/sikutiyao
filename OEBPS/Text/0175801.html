<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 寶鈔通考 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->寶鈔通考 八卷
</h2>
<!--ed:-->永樂大典本
<p>
<!--no:-->元武祺撰。祺里貫未詳。至正十三年。爲戶部尚書。因當時鈔法漸壞。浮議者但以不動鈔本爲名。而不詳流通之實。乃歷考中統以後。八十餘年中鈔法。撰爲此書。大旨謂自世祖至元二十四年。至武宗至大四年。二十五年中。印者多。燒者少。流轉廣而鈔法通。自仁宗皇慶元年。至延祐七年。共九年。印雖多而燒亦多。流轉漸少。鈔法始壞。自英宗至治元年至三年。印雖多而燒者寡。流轉愈多。鈔法愈壞。自泰定元年。至至順三年。共八年。印者少而燒者多。流轉絕無。鈔法大壞。復合計六十四年中。總印鈔五千九百五萬六千餘錠。總支五千六百二十餘萬錠。總燒三千六百餘萬錠。民閒流轉。不及二萬錠。以經世大典所載南北戶口民數計之。其無鈔可用者。至二千萬戶之多。民生安得而不匱。財安得而不絀乎。其言可爲行鈔之戒。元史食貨志。所載鈔法。僅詳其制度數目。而於財之息耗。民之貧富。未之詳言。似乎未見祺書。存此一編。亦可以補史之闕。然此書在當日。爲洞悉利弊之言。在今日則鈔法之不可行。無智愚皆能知之。無待縷陳矣。故撮擧大要。附存其目。而書則不復錄焉。<br/>
</p></body>
</html>