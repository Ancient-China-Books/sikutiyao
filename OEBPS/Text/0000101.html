<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要  經部總敍</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
</font><h2>
<!--ta:-->經部總敍
</h2>
<p class="translation">经部总叙</p>
<p>
<!--na:-->經稟聖裁。垂型萬世。刪定之旨。如日中天。無所容其贊述。所論次者。詁經之說而已。自漢京以後。垂二千年。儒者沿波。學凡六變。其初專門授受。遞稟師承。非惟詁訓相傳。莫敢同異。皍篇章字句。亦恪守所聞。其學篤實謹嚴。及其弊也拘。王弼王肅。稍持異議。流風所扇。或信或疑。越孔賈啖趙以及北宋孫復劉敞等。各自論說。不相統攝。及其弊也雜。洛閩繼起。道學大昌。擺落漢唐。獨研義理。凡經師舊說。倶排斥以爲不足信。其學務別是非。及其弊也悍。<span class="jiazhu">如王柏吴澄。攻駁經文。動輒刪改之類。</span>學脈旁分。攀縁日衆。驅除異己。務定一尊。自宋末以逮明初。其學見異不遷。及其弊也黨。<span class="jiazhu">如論語集註。誤引包咸夏瑚商璉之說。張存中四書通證。皍闕此一條。以諱其誤。又如王柏刪國風三十二篇。許謙疑之。師道反以爲非之類。</span>主持太過。勢有所偏。材辨聰明。激而橫決。自明正德嘉靖以後。其學各抒心得。及其弊也肆。<span class="jiazhu">如王守仁之末派。皆以狂禪解經之類。</span>空談臆斷。考證必疎。於是博雅之儒。引古義以抵其隙。國初諸家。其學徴實不誣。及其弊也瑣。<span class="jiazhu">如一字音訓。動辨數百言之類。</span>要其歸宿。則不過漢學宋學兩家互爲勝負。夫漢學具有根柢。講學者以淺陋輕之。不足服漢儒也宋學具有精微。讀書者以空疎薄之。亦不足服宋儒也。消融門戸之見。而各取所長。則私心祛而公理出。公理出而經義明矣。蓋經者非他。皍天下之公理而已。今參稽衆說。務取持平。各明去取之故。分爲十類。曰易。曰書。曰詩。曰禮。曰春秋。曰孝經。曰五經總義。曰四書。曰樂。曰小學。<br/>
</p>
<p class="translation">经书是圣人制定的，可以作为万世的典范。圣人删定经书的意图非常明确，不需要过多赞述。这里要论述编排的，只是解释经书的各种学说。从汉朝京师以后，将近二千年来，儒者传承学问，学术大概有六次变化。最初是专门传授，一代传一代地承受师承。不仅文字训诂的解释相传，不敢有什么不同，就连篇章字句，也严格遵守所听到的。这种学问扎实严谨，但发展到后来的弊端就是过于拘泥。王弼、王肃稍微提出不同意见。这种风气影响所及，有的人相信，有的人怀疑。到了孔颖达、贾公彦、啖助、赵匡以及北宋孙复、刘敞等人，各自提出论说，不能统一。发展到后来的弊端就是杂乱无章。洛学、闽学相继兴起，道学大为兴盛。抛开汉唐的旧说，专门研究义理。凡是经师的旧说，都排斥掉认为不可信。这种学问力求辨别是非，发展到后来的弊端就是过于激进。学术分支增多，依附的人越来越多。排斥异己，务必要确定一个权威。从宋末到明初，这种学问固执己见不肯改变，发展到后来的弊端就是形成党派。主张过分，势必有所偏颇。才辩聪明的人，激愤而武断决定。从明朝正德、嘉靖以后，这种学问各自发表心得，发展到后来的弊端就是放肆无拘。空谈臆断，考证必然疏漏。于是博学的儒者，引用古代的义理来抵制这些漏洞。国初的学者们，他们的学问实事求是，发展到后来的弊端就是琐碎繁复。总结其最终结果，不过是汉学、宋学两家互相争胜负。汉学有根底，讲学的人因为浅陋而轻视它，不足以说服汉儒；宋学有精微之处，读书的人因为空疏而鄙视它，也不足以说服宋儒。消除门户之见，各取所长，那么私心去除而公理显现。公理显现而经义就明白了。经书不是别的，就是天下的公理罢了。现在参考各种说法，务求公平，分别说明取舍的原因，分为十类：易、书、诗、礼、春秋、孝经、五经总义、四书、乐、小学。
</p></div></body>
</html>