<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 經問 十八卷 經問補 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->經問 十八卷
<!--ti:-->經問補 三卷
</h2>
<!--ed:-->浙江巡撫採進本
<p>
<!--no:-->國朝毛奇齡說經之詞。其門人錄之成編。皆一問一答。故題曰經問。其後三卷。則其子遠宗補錄也。其中如論褚師聲子不解韈。論肅容肅揖肅拜三者之分。論婦人不稱斂衽。論稽首頓首之誤用。論杜預註丘甲之非。論儀禮出二戴。禮記不出二戴。論甘盤不遯於荒野。論姓分爲氏氏分爲族。論以字爲氏不必定用王父。論兄弟不相爲後。破汪琬以弟後兄之說。以史記諸侯年表。正趙世家記屠岸賈之譌。謂衞宣公無烝夷姜事。謂孟子記齊楚伐宋。時宋猶未滅滕。謂春秋桓公多闕文。論公行子有子之喪。論微子微仲。論鄭康成誤註勦說爲雷同。論孔子非攝相。論孔子適周非昭公二十四年。論畏厭溺。論魯鼓薛鼓非無詞。論媒氏禁遷葬嫁殤。論子文三仕三已。論束牲載書。皆證佐分明。可稱精核。至其中所排斥者。如錢丙蔡氏之類。多隱其名。而指名而攻者。惟顧炎武閻若璩胡渭三人。以三人皆博學重望。足以攻擊。而餘子則不足齒錄。其傲睨可云已甚。李塨序目。稱仁和汪祭酒。嘗答人書。謂西河說經。終不見有絀理。似乎鄭康成杜預孔穎達賈公彥輩。皆有贏有絀。而西河隨問隨答。無是焉。其推挹甚至。而其以辨才求勝。務取給一時。不肯平心以度理。亦於是見之。可謂皮裏陽秋矣。然以馬鄭之淹通。濟以蘇張之口舌。實足使老師宿儒。變色失步。固不可謂非豪傑之士也。<br/>
</p></body>
</html>