<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 二希堂文集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->二希堂文集 十二卷
</h2>
<!--ed:-->福建巡撫採進本
<p>
<!--no:-->國朝蔡世遠撰。世遠字聞之。漳浦人。康熙己丑進士。官至禮部侍郞。諡文勤。是編乃其所作雜文。冠以耕籍賦。聖主親詣太學頌。靑海平定詩序。日月合璧五星連珠頌。河淸頌。樂善堂文鈔序。共六篇。爲卷首。志榮遇也。其餘序四卷。記一卷。傳一卷。論說書共二卷。墓表誌銘行狀共一卷。祝文祭文共一卷。雜著一卷。目錄之後。有其門人寧化雷鋐附跋。稱其堂所以名二希者。世遠嘗自作記。言學問未敢望朱文公。庶幾其眞希元乎。事業未敢望諸葛武侯。庶幾其范希文乎。其務以古賢自期。見於是矣。前有雍正庚戌。皇上在藩邸時親製序一篇。稱其講學鼇峯。教人以忠信孝弟仁義。發明濂洛關閩淵源有自也。及立朝而風采議論。嘉言讜議。足以爲千百世治世之良規。則又國家棟梁之任也。今觀其文。溯源於六經。闡發周程張朱之理。而運以韓柳歐蘇之法度。所謂蘊之爲德行。行之爲事業。發之爲文章者。吾於先生見之。煌煌天語。載在簡端。睿鑒品題。昭示中外。非惟一時之恩遇。實亦千古之定論矣。迨我皇上龍飛御極。於甘盤舊學。篤念彌深。乾隆己卯。諭正文體。舉世遠之文爲標準。癸巳詔編纂四庫全書。世遠著作。又蒙襃錄。且絲綸宣示。均字而不名。寵禮儒臣。於斯爲極。今讀其集。大抵理醇詞正。具有本原。仰見遭際聖時。契合非偶。其上邀知遇。固不僅在文字閒矣。<br/>
</p></div></body>
</html>