<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 讀書錄 十一卷 續錄 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->讀書錄 十一卷
<!--ti:-->續錄 十二卷
</h2>
<!--ed:-->浙江巡撫採進本
<p>
<!--no:-->明薛瑄撰。瑄字德溫。河津人。永樂辛丑進士。官至禮部右侍郞。入閣預機務。贈禮部尚書。諡文淸。事蹟具明史儒林傳。其書皆躬行心得之言。兩錄之首。皆有自記。言其因張子心有所開不思則塞之語。是以自錄隨時所得。以備屢省。其後萬歷中。有侯鶴齡者。因所記錯雜。更爲編次。删去重複。名讀書全錄。然去取之閒。頗失瑄本意。今仍錄原書。以存其舊。瑄嘗言樂有雅鄭。書亦有之。少學四書六經濂洛關閩諸聖賢之書。雅也。嗜者常少。以其味之淡也。百家小說淫詞綺語怪誕不經之書。鄭也。莫不喜談而樂道之。蓋不待教督而好之矣。以其味之甘也。淡則人心平而天理存。甘則人心迷而人欲肆。觀瑄是錄。可謂不愧斯言矣。<br/>
</p></div></body>
</html>