<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十七 傳記類存目三 列卿紀 一百六十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十七
<!--sf:-->傳記類存目三
</font><h2>
<!--ti:-->列卿紀 一百六十五卷
</h2>
<!--ed:-->浙江巡撫採進本
<p>
<!--no:-->明雷禮撰。禮有六朝索隱。已著錄。是書臚列明代職官姓名。起自洪武初。終於嘉靖四十五年。凡內而內閣部院。以至府司寺監長官。外而總督巡撫。皆以拜罷年月爲次。上標人名。而各著其出身里籍於下爲年表。又於年表之後。附載其居官事蹟爲行實。年表但以次題名。不用旁行斜上之例。行實略仿各史列傳。而又不詳具始末。止書其事之大者而已。惟第八卷至十三卷。爲內閣行實。頗爲詳備。論斷亦多持公道。如謂解縉等盡忠納誨。而責其不能死建文之難。謂陳山存心險刻。臨事乖方。明史頗採之。獨史謂陳文猥鄙。無所建白。而禮稱其政體多達。勳德未昭。文廬陵人。與禮同鄉。蓋曲徇桑梓之私。非公論矣。<br/>
</p></div></body>
</html>