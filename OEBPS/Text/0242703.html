<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十六 譜錄類存目 別本考古圖 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十六
<!--sf:-->譜錄類存目
</font><h2>
<!--ti:-->別本考古圖 十卷
</h2>
<!--ed:-->內府藏本
<p>
<!--no:-->宋呂大臨撰。大臨原書十六卷。已著錄。此本無續圖及釋文。乃元大德已亥茶陵陳翼子所重刊。附以諸家之考證。已非呂氏之舊。且亦自多謬誤。如河南張氏戠敦條下雲。愚案前惟蓋存。又云形制與伯𦣻父敦相似而無耳。圖像亦非蓋形。必是謬誤。今考所雲惟蓋存者。乃中言父旅敦正作蓋形。此條原文但有形制。與伯𦣻父敦略相似字。無惟蓋存字。翼子云云。非所刻大臨原本佚脫惟蓋存三字。卽誤連上文爲一條。以原文不譌也。明萬曆中。遂州鄭樸重刊之。新都楊明時繪圖及摹篆。而題其首曰元默齋羅更翁考訂。今考卷前陳才子序。簡吾弟翼甫廣呂公好古素志。屬羅兄更翁臨本。且更翁刻以傳世。併採諸老辨證附左方。則似繪圖刊版竝考證皆出更翁。至翼子序。則雲命友臨本刊譌刻傳。且採諸君子辨證附其下。或嗤予刓精芻狗之器云云。則似臨圖及篆者爲更翁。增考證者實翼子。兩序皆語意蹇澀。其出誰手竟不可明。今旣未見茶陵刊版作何題署姑闕疑焉可矣。<br/>
</p></div></body>
</html>