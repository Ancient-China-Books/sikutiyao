<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 文莊集 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->文莊集 三十六卷
</h2>
<!--ed:-->永樂大典本
<p>
<!--no:-->宋夏竦撰。竦有古文四聲韻。已著錄。其集本一百卷。宋史藝文志著錄。今已不傳。茲據永樂大典所載。兼以他書附益之。尚得詩文三十六卷。辣之爲人無足取。其文章則詞藻贍逸。風骨高秀。尚有燕許軌範。歸田錄。靑箱雜記。東軒筆錄。中山詩話。玉海困學紀聞諸書皆稱引之。呂祖謙編文鑑。亦頗採錄。蓋其文可取不以其人廢矣。集中多朝廷典册之文。蓋所長特在於是。所載事蹟。如太宗爲京兆尹時。召見魏咸信。事在乾德五年。而史以爲在開寶中。澶淵河淸見底。事在端拱元年。而史以爲在雍熙四年。竦之直集賢院。以獻文得官。而史以爲自通判召入。凡斯之類。皆足以訂宋史之譌。他若李昉之追封韓國公。王曾之爲兵部郞中。魯宗道之爲給事中。任中正之爲右諫議大夫。史皆失書。凡斯之類。亦足補宋史之闕。蓋托克托等年遠傳聞。不及竦紀錄時事。爲得其實也。集中表奏。有代王曾王旦寇準諸人作者。攷之史傳。竦在洪州能斷妖巫毀淫祠。仁宗時增設賢良等六科。復百官轉對置理檢使。亦皆竦所發。好水川之事。議者歸咎韓琦。竦於任福衣帶中。得琦檄奏之。明其非罪。則竦雖巧忮。軗之丁謂王欽若輩。尚稍稍有閒。故正人尚肎假手歟。抑或爲所籠絡。當時尚未遽悟其姦也。竦學賅洽百家。及二氏之書。皆能通貫。故其文徵引奧博。傳寫者不得其解。往往舛譌。今參考諸書。爲之是正。各附案語以明之。其不可盡考者。則姑仍其舊。從闕疑之義焉。<br/>
</p></div></body>
</html>