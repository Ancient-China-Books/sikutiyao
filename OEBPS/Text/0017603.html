<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 加年堂講易 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->加年堂講易 十二卷
</h2>
<!--ed:-->編修戈岱家藏本
<p>
<!--no:-->國朝周漁撰。漁字大西。興化人。順治己亥進士。官翰林院編修。是書前有自序。稱與朱子本義。程子傳。及古今來言易之家。大相違戻。謂直接加年寡過之學。漁不敢當也。謂四聖人覺世明道之旨。不欲終晦於天下。賴四聖人之靈。竅吾之聰。鑿吾之明。假吾之心慮口宣。以代爲發之也。是則何能辭。其自命甚高。今觀其書。非惟盡反漢宋諸家之說。併繫辭文言。亦指爲非孔子之說。橫加排詆。卽彖傳亦有所去取。末附一卷。闢洛書之僞。首弁一卷。別衍河圖之奇偶。而深斥繫辭太極生兩儀兩儀生四象四象生八卦之文。所解六十四卦。亦多創論。如謂乾卦以龍喩性。六爻皆言見性盡性。見羣龍無首。猶言見性而實無所見。要之性亦強名。見亦落見。故增此以掃六爻名象之迹。謂復卦言賢人之去就。先儒作復善解。不知何所見而云然。其翻新出奇。大率類此。亦可謂好怪矣。<br/>
</p></div></body>
</html>