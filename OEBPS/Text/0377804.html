<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 尹訥菴遺稾 八卷 附錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->尹訥菴遺稾 八卷
<!--ti:-->附錄 二卷
</h2>
<!--ed:-->江西巡撫採進本
<p>
<!--no:-->明尹昌隆撰。昌隆字彥謙。泰和人。洪武丁丑進士。永樂二年。擢左春坊右中允。改禮部主事。爲尚書呂震誣構見殺。事蹟具明史本傳。昌隆死非其罪。史稱其爲厲鬼以報震。然當燕王構逆之初。昌隆卽勸惠帝以禪讓。其說甚謬。燕王篡立之後。獨以是奏得貸死。則其人亦不甚可重。是集爲其八世孫應中所梓。鄒元標序之。附錄二卷。則載其詔敕行狀序傳之屬也。傳中稱爲中允時進講有穿楊集。仁宗命其家錄進。中途舟覆沒於水云云。朱彝尊明詩綜。祇稱有集。而不載其名。蓋未見此本。然所選送孟潛陽先生教授邵武府學五言古詩一首。是編亦不錄。蓋採自他書。編此集者。又未見也。<br/>
</p></div></body>
</html>