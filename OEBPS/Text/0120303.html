<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 世祖章皇帝聖訓 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->世祖章皇帝聖訓 六卷
</h2>
<p>
<!--no:-->康熙二十六年聖祖仁皇帝恭編。凡一百一十三則。分三十二門。乾隆四年皇上御製序文刊布。洪維我世祖章皇帝。夙齡踐祚。定鼎燕京。視帝堯起自唐封。尚先五載。然生而神靈。幼而徇齊。長而敦敏。則比德於黃軒。是以提挈天樞。驅策羣力。削平三蘖。底定四瀛。大同文軌。建億載之丕基。加以宵旰之餘。始終典學。御註孝經。則操至德要道之原。御纂內則衍義。則昭篤近舉遠之本。御製人臣儆心錄。則振舉政典。澄敍官方。御撰資政要覽。則敦敍綱常。砥礪世教。凡聖賢之理蘊。無不闡明。凡帝王之治法。無不講貫。固已本心出治。舉措咸宜。至於教闡聖謨。言爲世則。亦出同綸綍。寶並球圖。夫天不可測。測以星辰之行。地不可度。度以山川之紀。聖不可知。知以典籍之所傳。堯誡湯銘。貽留奕禩。亦庶幾稍窺高厚之萬一矣。<br/>
</p></body>
</html>