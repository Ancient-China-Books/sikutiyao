<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部三
<!--sf:-->別集類三
</font><h2>
<!--ti:-->詁訓柳先生文集 四十五卷
<!--ti:-->外集 二卷
<!--ti:-->新編外集 一卷
</h2><p>
<!--no:-->唐柳宗元撰。宋韓醇音釋。醇字仲韶。臨邛人。其始末未詳。宗元集爲劉禹錫所編。其後卷目增損。在宋時已有四本。一則三十三卷。爲元符閒京師開行本。一則曾丞相家本。一則晏元獻家本。一則此四十五卷之本。出自穆修家。云卽禹錫原本。案陳振孫書錄解題。曰劉禹錫作序。稱編次其文爲三十二通。退之之誌若祭文。附第一通之末。今世所行本皆四十五卷。又不附誌文。非當時本也。考今本所載禹錫序。實作四十五通。不作三十二通。與振孫所說不符。或後人追改禹錫之序。以合見行之卷數。亦未可知。要之刻韓柳集者自穆修始。雖非禹錫之舊第。諸家之本。亦無更古於是者矣。政和中胥山沈晦。取各本參校。獨據此本爲正。而以諸本所餘者。別作外集二卷。附之於後。蓋以此也。至淳熙中醇因沈氏之本。爲之箋註。又搜葺遺佚。別成一卷。附於外集之末。權知珍州事王咨爲之序。醇先作韓集全解。及是又註柳文。其書蓋與張敦頤韓柳音辨同時竝出。而詳博實過之。魏仲舉五百家註。亦多引其說。明唐覲延州筆記。嘗摘其註南霽雲碑。不知汧城鑿穴之奇句。本潘岳馬汧督誄。是誠一失。然不以害其全書也。
</p><br/></div></body></html>