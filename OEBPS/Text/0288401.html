<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 世說新語 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->世說新語 三卷
</h2>
<!--ed:-->內府藏本
<p>
<!--no:-->宋臨川王劉義慶撰。梁劉孝標註。義慶事蹟。具宋書。孝標名峻。以字行。事蹟具梁書。黃伯思東觀餘論。謂世說之名。肇於劉向。其書已亡。故義慶所集。名世說新書。段成式酉陽雜俎。引王敦澡豆事。尚作世說新書可證。不知何人改爲新語。蓋近世所傳。然相沿已久。不能復正矣。所記分三十八門。上起後漢。下迄東晉。皆軼事瑣語。足爲談助。唐藝文志。稱劉義慶世說八卷。劉孝標續十卷。崇文總目惟載十卷。晁公武謂當是孝標續。義慶元本八卷。通成十卷。又謂家有詳略。二本迥不相同。今其本皆不傳。惟陳振孫書錄解題作三卷。與今本合。其每卷析爲上下。則世傳陸游所刊本已然。蓋卽舊本。至振孫載汪藻所云敍錄二卷。首爲考異。繼列人物世譜姓字異同。末記所引書目者。則佚之久矣。自明以來。世俗所行凡二本。一爲王世貞所刊。註文多所删節。殊乖其舊。一爲袁褧所刊。蓋卽從陸本翻雕者。雖版已刓敝。然猶屬完書。義慶所述。劉知幾史通。深以爲譏。然義慶本小說家言。而知幾繩之以史法。儗不於倫。未爲通論。孝標所註。特爲典贍。高似孫緯略。亟推之。其糾正義慶之紕繆。尤爲精核。所引諸書。今已佚其十之九。惟賴是註以傳。故與裴松之三國志注。酈道元水經注。李善文選注。同爲考證家所引據焉。<br/>
</p></div></body>
</html>