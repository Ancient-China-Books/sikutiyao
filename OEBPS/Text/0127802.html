<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 殿閣詞林記 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->殿閣詞林記 二十二卷
</h2>
<!--ed:-->浙江范懋柱家天一閣藏本
<p>
<!--no:-->明廖道南撰。道南有楚紀。巳著錄。道南自正德辛巳改庶吉士。由編修歷官侍講學士。在詞垣最久。嫻習掌故。因集詞林殿閣宮坊臺省諸臣舊事。分類記載。以成是編。其例凡仕至華蓋武英諸殿者曰殿學。文淵東閣者曰閣學。兼六館者曰館學。晉詹事者曰宮學。屬春坊者曰坊學。屬宏文者亦曰館學。典成均者曰廱學。陞本院者曰卿學。有節義者曰贈學。擅書翰者曰藝學。終始本院者曰院學。大概仿列傳之例。悉載其官階恩遇。而事實亦附見焉。自卷九以下。標題皆作國子監祭酒黃佐侍講學士廖道南同輯。蓋道南採掇黃佐翰林記之文。不沒所自。猶有前輩篤實之遺。今亦仍從舊本。並存其名焉。<br/>
</p></div></body>
</html>