<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 天祿識餘 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->天祿識餘 二卷
</h2>
<!--ed:-->大學士英廉購進本
<p>
<!--no:-->國朝高士奇撰。士奇有春秋地名考略。已著錄。是書雜采宋明人說部。綴輯成編。輾轉裨販。了無新解。舛誤之處尤多。杭世駿道古堂集有是書跋曰。錢塘高侍郎。以儒臣獲侍先皇禁幄。退而著書二册。題曰天祿識餘。意謂延閣廣內秘室之藏。有非窮巷陋儒所得窺見者。今觀其書。則笑䐑言鯖。豈足以當天廚一臠也。迹其所徵引辨說。大半皆襲前人舊。一二偏解。時有牴牾。不觀左傳註。妄謂窒皇爲家前之闕。不觀漢書註。妄引後漢紀以證太上皇之名。不觀水經文選兩注。妄詫金虎冰井以實三臺。不觀地理通釋。妄分兩函谷關爲秦漢。其尤蹖駁不可據者。靑雲二字。莆田周方叔以爲有四解。迺遽以隱逸當之。聚頭扇已見之金章宗詞詠。<span class="jiazhu">出歸潛志。</span>乃謂元時高麗國始。貢銀八兩爲流。本漢書食貸志。乃引集韻。以爲創獲。八米盧郎。旣見之齊隋兩書。姚寬叢語云。蓋關中語。歲以六米七米八米分上中下。言在穀取米。取數之多也。黃山谷徐師川何嘗誤用。乃用元微之八采詩成未伏盧爲證。是知一未知二也。古人爲學。先根柢而後枝葉。先經史而後詞章。侍郎置身石渠金匱。獲窺人閒未見之本。而所采擷若此。可以徵其造詣矣。其排斥士奇。謂不遺餘力。然取此書覆勘之。竟不能謂世駿輕詆也<br/>
</p></div></body>
</html>