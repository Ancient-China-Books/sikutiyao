<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 孟子解 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->孟子解 一卷
</h2>
<!--ed:-->江蘇巡撫採進本
<p>
<!--no:-->宋蘇軾撰。舊本首題潁濱遺老字。乃其晚歲退居之號。以陳振孫書錄解題考之。實少年作也。凡二十四章。一章謂聖人躬行仁義而利存。非以爲利。二章謂文王之囿七十里。乃山林藪澤。與民共之。三章謂小大貴賤。其命無不出於天。故曰畏天樂天。四章引責難於君。陳善閉邪。畜君。爲好君。五章謂浩然之氣卽子思之所謂誠。六章論養氣在學。而待其自至。七章論知言。曰知其所以病。八章以克己復禮解射者正己。九章論貢之未善。由先王草創之初。故未能周密。十章論陳仲子之廉。病在使天下之人無可同立之人。十六章論孔子以微罪行。爲上以免君。下以免我。十八章論事天立命。十九章論順受其正。二十二章論進銳退速。二十四章論擴充仁義。立義皆醇正不支。二十章以周官八議。駁竊負而逃。二十三章以司馬懿楊堅得天下。言仁不必論得失。亦自有所見。惟十一章謂學聖不如學道。十二章。十三章。十四章。以孔子之論性。難孟子之論性。十五章以智屬夷惠。力屬孔子。十七章以貞而不亮。難君子不亮。二十一章以形色天性爲強飾於外。皆未免駁雜。蓋瑕瑜互見之書也。然較其晚年著述。純入佛老者。則謹嚴多矣。<br/>
</p></div></body>
</html>