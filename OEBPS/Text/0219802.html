<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 九章算術 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->九章算術 九卷
</h2>
<!--ed:-->永樂大典本
<p>
<!--no:-->謹案九章算術。蓋周禮保氏之遺法。不知何人所傳。永樂大典引古今事通曰。王孝通言周公制禮。有九章之名。其理幽而微。其形秘而約。張蒼删補殘闕。校其條目。頗與古術不同云云。今考書內有長安上林之名。上林苑在武帝時。蒼在漢初。何緣預載。知述是書者。在西漢中葉後矣。舊本有註。題曰劉徽所作。考晉書稱魏景元四年劉徽註九章。然註中所云晉武庫銅斛。則徽入晉之後。又有增損矣。又有註釋。題曰李淳風所作。考唐書稱淳風等奉詔註九章算術。爲算經十書之首。國子監置算學生三十人。習九章及海島算經。共限三歲。蓋卽是時作也。北宋以來。其術罕傳。自沈括夢溪筆談以外。士大夫少留意者。書遂幾於散佚。洎南宋慶元中。鮑澣之始得其本於楊忠輔家。因傳寫以入秘閣。然流傳不廣。至明又亡。故二三百年來。算術之家。未有得睹其全者。惟分載於永樂大典者。依類裒輯。尚九篇具在。考鮑澣之後序。稱唐以來所傳舊圖。至宋已亡。又稱盈不足方程之篇。咸闕淳風註文。今校其所言。一一悉合。知卽慶元之舊本。蓋顯於唐。晦於宋。亡於明。而幸逢聖代表章之盛。復完於今。其隱其見。若有數默存於其閒。非偶然矣。謹排纂成編。併考訂譌異。各附案語於下方。其註中指狀表目。如朱實靑實黃實之類。皆就圖中所列而言。圖旣不存。則其註猝不易曉。今推尋註意。爲之補圖。以成完帙。算數莫古於九數。九數莫古於是書。雖新法屢更。愈推愈密。而窮源探本。要百變不離其宗。錄而傳之。固古今算學之弁冕矣。<br/>
</p></div></body>
</html>