<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部四十四
<!--sf:-->史評類
</font><h2>
<!--ti:-->歷代名賢確論 一百卷
</h2><p>
<!--no:-->不著撰人名氏。前有明吳寬序。稱皆唐宋人所著。其說散見文集中。或病其不歸於一。輯成此編。以便觀覽。錫山錢孟濬。因其書不能家有。刊以傳世云云。亦不詳作者爲誰。近世所行刑本。或有題爲華亭錢福所輯者。然福以宏治三年庚戌登第。寬序作於宏治十七年甲子。二人同時。不應不知爲福作。殆後來書賈重刻。以福廷對第一。託名以行歟。所採諸家論著。皆至北宋而止。其書萇宏作萇洪。猶避宋宣祖廟諱。則理宗以前人所作也。考宋史藝文志。有名賢十七史確論一百四卷。蓋卽此書。惟此本較少四卷。稍爲不合。或史衍四字。或刊本併爲百卷。以取成數。均未可知。觀其評隲人物。自三皇以迄五季。按代分系。各標列主名。其總論一代者。則稱通論以別之。雖不標十七史之名。而核其始末。恰應十七史之數。其爲卽宋志之所載。益足證矣。所引唐人之文。如羅隱論子高梅子眞。盧藏用論紀信。張謂論劉宋代晉諸篇。皆唐文粹諸書所未錄。蓋宋時經義詩賦兩科。皆試策論。故書坊多刻此種。以備揣摩之用。然去取較有翦裁。視陳繼儒古論大觀之龐雜叢脞者。固不可同年語矣。
</p><br/></div></body></html>