<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部四十六
<!--sf:-->類書類二
</font><h2>
<!--ti:-->駢志 二十卷
</h2><p>
<!--no:-->明陳禹謨撰。禹謨有經籍異同。已著錄。是書取古事之相類者。比而錄之。對偶標題。而各註其所出於條下。不立門目。但以甲至癸十干爲序。而大較以類相從。其中嗜博愛奇。務盈卷帙。如晏子宅晏子冢蘇秦宅蘇秦冢之類。古來有宅有冢者。豈能徧收。秦趙高爲丞相。漢趙高爲太守之類。古來同姓名者更難悉數。又如平仲君遷。乃吳都賦之本文。橘不踰淮。貉不踰汶。乃考工記之成語。因而採爲駢句。名爲隸事。實則鈔胥。齊梁來儷偶之文。亦恐罄竹難盡。至於癸部所載。及於經典一字之異同。如浴乎沂。沿乎沂。詠而歸。詠而饋。則經典釋文且將全錄矣。然所採旣繁。所儲遂富。或一言而出典各殊。或兩事而行蹤相近。多可以考證異同。辨別疑似。其中閒有考證。如漢高帝母溫姓。駁司馬貞依託班固碑之類。雖未必果確。亦可存備一說。大抵簡核不及趙崇絢之雞肋。而博贍則勝方中德之古事比也。
</p><br/></div></body></html>