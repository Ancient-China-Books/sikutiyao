<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 松絃館琴譜 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->松絃館琴譜 二卷
</h2>
<!--ed:-->江蘇巡撫採進本
<p>
<!--no:-->明嚴澂撰。澂字道澈。常熟人。大學士訥次子。以蔭仕至邵武府知府。是書所錄之曲二十有八。皆無文者也。其自序云。古樂湮而琴不傳。所傳者聲而已。近世一二俗工。取古文詞用一字當一聲。而謂能聲。又取古曲隨一聲當一字。屬成俚語。而謂能文。古然乎哉。蓋一字也。曼聲而歌之。則五音殆幾乎遍。故古樂聲一字而鼓不知其幾。而欲聲字相當。有是理乎。考古詩被諸管弦者。大抵倚聲而歌。非以歌取聲。今世所傳古琴操者。皆其詞。非其聲也。觀濮上之音。師涓能聽而得之。此有調無文之明證。孔子鼓琴。得其人。師襄始言爲文王操。使有詞可讀。孔子不待問。師襄亦不待言矣云云。考葉夢得避暑錄話。稱廬州崔閑姜琴所彈凡三十餘曲。欲請夢得各爲之詞。是亦宋代琴譜有聲無詞之明證。澂之所論。最爲近理。故琴派各家不一。而淸微淡遠。惟虞山爲最。是譜之後。繼之者有徐谼大還閣譜。天池靑山二家。遂爲虞山派之大宗云。<br/>
</p></body>
</html>