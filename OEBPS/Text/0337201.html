<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 自鳴集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->自鳴集 六卷
</h2>
<!--ed:-->永樂大典本
<p>
<!--no:-->宋章甫撰。考宋有二章甫。一字端叔。浦城人。熙寧三年進士。官至都官郞中。著有孟子解義十四卷。楊時爲作墓誌。其文今載龜山集中。一字冠之。鄱陽人。徙居眞州。自號易足居士。卽撰此集者也。甫行事不概見。惟張端義貴耳集。有云張冠之名甫有文集十卷。少從于湖交游。<span class="jiazhu">案于湖乃張孝祥之別號。</span>豪放飄蕩。不受拘覊。淳熙閒淮有三士。舒之張用晦。和之張進卿。眞之張冠之也。據其所述。可略見其爲人。其以章爲張。蓋刊本字譌耳。又陸游入蜀記。稱乾道六年八月二十八日。同章冠之秀才甫登石鏡亭訪黃鶴樓故址。則甫蓋舉秀才矣。其集不見於宋史藝文志。文淵閣書目。雖有其名。而傳本久絕。其得見於世者。惟名賢小集拾遺所載湖上吟一首。詩家鼎臠所載寄荊南故人一首而已。今檢永樂大典。所收自鳴集詩句頗多。其格律雖稍近江湖一派。而骨力蒼秀。亦具有研鍛之功。觀其別陸游詩。有人生相知貴知心。道同何必問升沈之句。謝韓元吉寄茶詩。有別公宛陵今五春。渴心何啻生埃塵之句。次韻呂祖謙見寄詩。有山林舊約都茫茫。憶君著書看屋梁之句。是其所與酬贈者。皆一時俊傑之士。故耳擩目染。尚能脫化町畦。自成杼軸。頗爲不墜雅音。謹裒次釐訂。析爲六卷。至雜說三篇。以禪家機鋒。論道德仁義之旨。援儒入墨。是殆不得志於時者之肆志放言。然其害理已甚。今故附其說於集末。而特加糾正。以著其失焉。<br/>
</p></div></body>
</html>