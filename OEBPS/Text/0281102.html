<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 排韻增廣事類氏族大全 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->排韻增廣事類氏族大全 二十二卷
</h2>
<!--ed:-->浙江巡撫採進本
<p>
<!--no:-->不著撰人名氏。書中所引事蹟迄於南宋季年。蓋元人所編次。相其版式。亦建陽麻沙所刊。乃當時書肆本也。其例以十干分集。每一集爲二卷。依廣韻次第。以四聲分隸各姓。末二卷爲覆姓。則以上一字爲韻而排次之。每姓俱引史傳人物。摘敍大略。而採其中三四字標題。大抵在擷取新穎。以供綴文之用。姓末多別附女德。婚姻一門。歷敍古來淑媛。及兩姓結婚故事。蓋宋元之閒婚禮。必有四六書啓。故載之獨詳。亦以便於剽掇也。葉盛水東日記曰。近代雜書。著述考據多不精。如翰墨全書。以彭思永爲明道母舅。所謂氏族大全者尤甚。如以趙明誠爲趙抃之子。廣州十賢有李朝隱。一作李尚隱。因而譌爲李商隱。今考中閒所列朝代先後。多顚倒失次。如王導妾雷氏干預政事。陳之張貴妃龔孔二嬪怙寵兦國。而竝入之女德。深爲不倫。又如韋思廉劉奉林諸人。旣別立仙之一目。而張果妾識諸人。亦以仙術顯名。乃仍混入人物之中。無所區別。體例亦殊疎舛。至每姓之末。閒附韻藻數語。如洪韻龐洪涵洪翁韻仙翁塞翁之類。旣與氏族不相關涉。且挂漏無取。徒滋蛇足。特捃摭尚爲廣博。有其人爲史傳志乘所不詳。而獨見於此者。頗足以資㫄證。至於王氏有臨沂太原二派。句氏避宋高宗諱分作數姓。蘭亭會詩名氏諸本之不同。亦閒附考訂。寸有所長。固未嘗無裨於藝苑也。<br/>
</p></div></body>
</html>