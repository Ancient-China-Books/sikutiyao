<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 大唐創業起居注 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三
<!--sf:-->編年類
</font><h2>
<!--ti:-->大唐創業起居注 三卷
</h2>
<!--ed:-->浙江巡撫採進本
<p>
<!--no:-->唐温大雅撰。大雅字彥寵。幷州祁人。官禮部尚書封黎國公。事蹟具唐書本傳。是書唐志宋志皆作三卷。惟文獻通考作五卷。此本上卷記起義旗至發引四十八日之事。中卷記起自太原至京城一百二十六日之事。下卷記起攝政至卽眞一百八十三日之事。與書錄解題所云記三百五十七日之事者。其數相符。首尾完具。無所佚闕。不應復有二卷。通考殆譌三爲五也。大雅本傳。稱高祖兵興。引爲記室參軍。主文檄。則此書得諸聞見。記錄當眞。今取與高祖本紀相較。若劉仁恭爲突厥所敗。煬帝驛繫高祖。此書稱高祖側耳謂秦王曰。隋運將盡。吾家繼膺符命。所以不早起兵者。爲爾兄弟未集耳。今遭羑里一厄。爾昆季須會盟津之師。是興師由高祖。而本紀則謂擧事由秦王。又此書載隋少帝以夏四月詔曰。今遵故事。遜於舊邸。而本紀則繫之五月戊午。凡此之類。皆頗相牴牾。書中所謂大郞卽建成。二郞卽太宗。於太宗殊無所表異。胡震亨跋。謂大抵載筆之時。建成方爲太子。故凡言結納賢豪。攻略城邑。必與太宗竝稱。殆其然歟。抑或貞觀十七年。敬播房元齡許敬宗等所修高祖實錄。欲以剏業之功。獨歸太宗。不能無所潤色也。觀大雅所諱。獨宮婢私侍一事耳。至於稱臣突厥。則以不用書而用啓。隱約其詞。而於煬帝命爲太原道安撫大使。則載高祖私喜此行。以爲天授。於煬帝命擊突厥。則載高祖私謂人曰。天其或者將以畀余。俱據事直書。無所粉飾。則凡與唐史不同者。或此書反爲實錄。亦未可定也。<br/>
</p></body>
</html>