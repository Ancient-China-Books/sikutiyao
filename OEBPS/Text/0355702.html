<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 淸閟閣集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->淸閟閣集 十二卷
</h2>
<!--ed:-->安徽巡撫採進本
<p>
<!--no:-->元倪瓚撰。瓚字元鎭。號雲林。（案梁淸遠雕邱雜錄曰。倪雲林字元鎭。而華亭夏正長寅贈陳進之序。稱爲太宇。不知其何據。謹附識於此。）無錫人。畫居逸品。詩文不屑屑苦吟。而神思散朗。意格自高。不可限以繩墨。明天順閒。宜興蹇朝陽有刻本。至萬歷中。其八世孫珵等復爲彙刊。凡十五卷。歲久漫漶。淮毛晉所刊十元人集本行世。國朝康熙癸巳。上海曹培廉。重爲編定。校勘付梓。多所增補。考朱存理樓居雜著。有題雲林子詩後一篇。稱素愛其詩。每見一篇一詠。輒收錄之。近得蹇氏新刻本。參校其所遺者。存而萃集成帙。多吳遊之作。計得諸體詩及雜文共若干篇。爲外集一卷。則蹇刻原非足本。故培廉更爲蒐輯也。凡詩八卷。雜文二卷。外紀二卷。上卷列遺事傳銘竝贈答弔輓之作。下卷專載諸家品題詩畫語。毛晉嘗刊雲林遺事。於集外別行。培廉裒爲一編。瓚之始末。備列無遺矣。世又有別本文集二卷。末有崇禎戊寅紀同人跋曰。雲林詩集。毛子晉家有刊本。此文集二卷。自滄江劉氏鈔得之。蓋裒輯墨蹟而成。非原本也。後見刻本。較此本增多數篇。分爲四卷。序次亦稍不同。然文中荊溪圖序一首。據宜興縣志載入者。核之卽題陳惟允畫荊溪圖之節本。前後複見。略不一檢。則宂雜無緒可知。不及此本之淸整也云云。其考正頗核。今考集中所載。如題天香深處卷後。題紫華周公碑傳行狀後。題師子林圖。重覽紫華周公碑傳。題周遜學府君遺翰後。鶴林周元初像贊等六篇。皆詞意猥鄙。決非瓚筆。蓋自僞本墨蹟。鈔撮竄入。同人未及辨正。培廉此本。亦尚載集中。以流傳旣久。姑仍刊本存之。而附著其可疑如右。<br/>
</p></body>
</html>