<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部八 易類存目二 周易時論合編 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部八
<!--sf:-->易類存目二
</font><h2>
<!--ti:-->周易時論合編 二十二卷
</h2>
<!--ed:-->安徽巡撫採進本
<p>
<!--no:-->明方孔炤撰。孔炤字潛夫。號仁植。桐城人。萬歷丙辰進士。官至右僉都御史。巡撫湖廣。爲楊嗣昌劾罷。逮治謫戍。久之釋歸。崇禎末起故官。屯田山東河北。兼理軍務。事蹟附見明史鄭崇儉傳。是書卽其罷官後所著。凡圖象幾表八卷。上下經繫辭說卦序卦雜卦十五卷。其立說以時爲主。故名時論。蓋孔炤初筮仕。卽攖璫禍。及膺封疆之任。値時事孔棘。又遭齮齕。有所憂患。而發於言。類多證據史事。感慨激烈。其講象數。窮極幽渺。與當時黃道周董說諸家相近。孔炤自著凡例。稱少侍先廷尉。教以三陳九卦。案孔炤父大鎮。字君靜。萬歷己丑進士。官大理寺少卿。著有易意四卷。載朱彝尊經義考。則易固其家學也。是編刊於順治庚子。前有李世洽序。經義考作十五卷。或朱彝尊所見之本。無圖象幾表歟。<br/>
</p></div></body>
</html>