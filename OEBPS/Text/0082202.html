<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 律呂正論 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->律呂正論 四卷
</h2>
<!--ed:-->浙江巡撫採進本
<p>
<!--no:-->明朱載堉撰。是書掃除古法。自生新意。謂史記稱黃鍾八寸十分一。乃約十分爲寸。管子稱九九。以是生黃鍾。乃約九分爲寸。自京房劉歆。始以九寸爲九十分。以空圍相乘。得八百一十分。宋蔡元定祖之。其說皆謬。因創爲縱黍斜黍橫黍三等尺圖。謂元定誤以斜黍之積。爲橫黍之積。故諸律尺度皆謬。於是每律長短。皆列三等新法。以糾其失。又以密術推內外周徑面羃及積實。而終之以琴律圖譜。大抵皆掊擊前人之說也。以載堉所撰律呂精義。與是書相考。是書大呂橫黍律長九寸四分三釐九毫。而律呂精義。則載大呂橫黍律長九寸四分三釐八毫七絲四忽三微一纖。是書太蔟橫黍律長八寸九分一釐九毫。而律呂精義。載太蔟橫黍律長八寸九分一釐八毫九絲八忽七微一纖。是書夾鍾橫黍律長八寸四分一釐九毫。而律呂精義。夾鍾橫黍律長八寸四分一釐八毫九絲六忽四微一纖。其餘絲忽以下。收零作整者甚多。蓋此書爲載堉草剏之本。而律呂精義後出。其算術與年俱進。故得數不同也。<br/>
</p></body>
</html>