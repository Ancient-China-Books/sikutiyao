<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十一 別集類存目五 震堂集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十一
<!--sf:-->別集類存目五
</font><h2>
<!--ti:-->震堂集 六卷
</h2>
<!--ed:-->江蘇巡撫採進本
<p>
<!--no:-->明王養端撰。養端字茂成。遂昌人。嘉靖乙卯舉人。是集爲其鄉人何鏜所删定。而遂昌知縣池明刻之。其時王李竝馳。海內響應。故養端所作。亦沿二家之波。大都一字一句。必似古人。而意趣則罕所自得。冠以擬古樂府一卷。望其標目。古色斑然。核其文章。乃多無取。如李延年歌。漢武帝李夫人歌。皆偶爾神來。遂成絕調。卽作者亦不能再爲。而皆衍爲長篇。味如嚼蠟。焦仲卿妻詩。木蘭詩。正以委曲瑣屑入妙。而縮爲數句。又似斷鶴。至於樂府諸篇。古詞僅在。如曰摹其音節。則無詔伶人事謝絲管。劉勰言之矣。非夔非曠。誰能於千百年後。得其律呂。如曰闡其意義。則標名旣每難詳。詞句尤多譌闕。吳兢所解。已多在影響之閒。今安得知其本旨。釣竿朱鷺之類。尚可緣題成文。至東光翁離諸篇。題旣不明。詞又不解。一概描摹不已。實不知何所見而云然矣。<br/>
</p></body>
</html>