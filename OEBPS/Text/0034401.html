<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩浙總督採進本

<div id="text"><font size="-1">
<!--fi:-->經部十七
<!--sf:-->詩類存目一
</font><h2>
<!--ti:-->詩經六帖重訂 十四卷
</h2><p>
<!--no:-->明徐光啓撰。國朝范方重訂。光啓字子先。上海人。萬歷甲辰進士。官至東閣大學士。諡文定。事蹟具明史本傳。方字令則。如臯人。前有方自序。謂徐光啓六帖。後先錯互。爲未定之書。爰爲重訂。而去其博物一帖。其餘五帖。皆移定其次。而無所增改。五帖者。一翼傳。二存古。三廣義。四擥藻。六正叶也。卷首有光啓韻譜說并例。於諸詩皆不載其詞。但於有韻之句。以白圈爲識。無韻之句。以黑圈爲識。體例殊爲未善。且旣以古音無叶。爲全書注意之處。乃於圈識之外。絕不言其所以然。題曰韻譜。名實亦復相乖。又六帖名始於帖經。程大昌演繁露。疏解頗明。白居易以名類書。殊無所取義。光啓以名經解。爲轉不失其初。然考明史藝文志。載徐光啓毛詩六帖六卷。是每帖爲一卷也。方旣删博物一門。則六帖僅存其五。與光啓作書之意。全不相合。安得復以六帖稱乎。
</p><br/></div></body></html>