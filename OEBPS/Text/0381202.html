<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 西巡類稾 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->西巡類稾 八卷
</h2>
<!--ed:-->浙江范懋柱家天一閣藏本
<p>
<!--no:-->明吳廷舉撰。廷舉字獻臣。梧州人。成化丁未進士。官至南京工部尚書。諡淸惠。事蹟具明史本傳。此集乃其正德初官廣東按察司副使時。巡歷省治以西諸郡。所上奏疏。及往來文牘詩詞之類。故曰西巡類稾。明史言其發中官潘忠罪。爲忠反訐下詔獄。劉瑾矯詔枷之幾死。今觀此編。廷舉所上凡十疏。內有劾岷王府內監陳鶴。稱令旨差往廣東。違法乘驛騷擾。又奏各省鹽務。差內監查盤者。因斂銀內進。又有人事銀以賄各衙門。賀禮銀以賄司禮監。此三者並科擾百姓。請敕御史體察。而盤查廣東鹽庫之內監韋霦。將鹽課盡解京。令廣東無以充軍餉。其事不可行。其關涉於內官者。不過於此。無發潘忠罪事。編首有劉瑞序云。逆瑾切齒於君。其黨探望風旨。誣奏卽械下錦衣衞獄。枷吏部門左。垂死而後釋之。瑞廷舉同時人。其言必得實。然則史傳疑誤也。<br/>
</p></div></body>
</html>