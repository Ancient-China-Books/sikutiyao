<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 黃氏補註杜詩 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->黃氏補註杜詩 三十六卷
</h2>
<!--ed:-->內府藏本
<p>
<!--no:-->宋黃希原本。而其子鶴續成之者也。希字夢得。宜黃人。登進士第。官至永新令。嘗作春風堂於縣治。楊萬里爲作記。今載誠齋集中。鶴字叔似。著有北窗寓言集。今已久佚。希以杜詩舊註。每多遺舛。嘗爲隨文補緝。未竟而歿。鶴因取槧本集註。卽遺稾爲之正定。又益以所見。積三十餘年之力。至嘉定丙子。始克成編。書首原題補千家集註杜工部詩史。所列註家姓氏。實止一百五十一人。註中徵引。則王洙趙次公師尹鮑彪杜修可魯訔諸家之說爲多。其他亦寥寥罕見。而當時所稱僞蘇註者。乃竝見採綴。蓋坊行原有千家註本。鶴特因而廣之。故以補註爲名。其郭知達九家註。蔡夢弼草堂詩箋。視鶴本成書稍前。<span class="jiazhu">案知達本成於淳熙辛丑。在鶴本前三十餘年。夢弼成於嘉泰甲子。在鶴本前十有二年。</span>而註內無一字引及。殆流傳未廣。偶未之見也。書中凡原註各稱某曰。其補註則稱希曰鶴曰以別之。大旨在於案年編詩。故冠以年譜辨疑。用爲綱領。而詩中各以所作歲月。註於逐篇之下。使讀者得考見其先後出處之大致。其例蓋始於黃伯思。後魯訔等踵加考訂。至鶴父子而益推明之。鉤稽辨證。亦頗具苦心。其閒牴牾不合者。如贈李白一首。鶴以爲開元二十四年遊齊趙時作。不知甫與白初未相見。至天寶十四載。白自供奉被放後。始相遇於東都觀。甫寄白二十韻詩。所云乞歸優詔許遇我宿心親者。是其確證。鶴說殊誤。又鄭駙馬宅宴洞中一首。鶴謂與重題鄭氏東亭詩。皆在河南新安縣作。不知長安志有蓮花洞。在神禾原鄭駙馬之居。卽詩所云洞中竝不在新安。不可與東亭混而爲一。又高都護驄馬行。鶴以爲天寶七載作。考高仙芝平小勃律後。以天寶八載方入朝。詩中有飄飄遠自流沙至語。則當在八載而非七載。又遣興詩赫赫蕭京兆句。鶴以京兆爲蕭至忠。不知至忠未嘗官京兆尹。詩中所指當是蕭炅。又喜雨一首。鶴謂永泰元年所作。考詩末甫自註浙右多盜賊語。正指寶應元年袁晁之亂。詩當作於是年。時甫方在梓閬閒。故有巴人之句。鶴說非是。似此者尚數十條。皆爲疎於考核。又題與詩皆無明文。不可考其年月者。亦牽合其一字一句。強爲編排。殊傷穿鑿。然其考據精核者。後來註杜諸家。亦往往援以爲證。故無不攻駁其書。而終不能廢棄其書焉。<br/>
</p></div></body>
</html>