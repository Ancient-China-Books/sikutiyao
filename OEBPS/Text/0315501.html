<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 絳守居園池記註 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三
<!--sf:-->別集類三
</font><h2>
<!--ti:-->絳守居園池記註 一卷
</h2>
<!--ed:-->浙江鄭大節家藏本
<p>
<!--no:-->唐樊宗師撰。元趙仁舉吳師道許謙註。宗師始末。具韓愈所作墓誌中。是文乃長慶三年。宗師官絳州刺史。卽守居構園池。自爲之記。文僻澀不可句讀。董逌廣川書跋。稱書至絳州。得其舊碑。剔刮劘洗。見其後有宗師自釋。然僅略註亭榭之名。其文仍不盡可解。故好奇者多爲之註。據李肇國史補。稱唐時有王晟劉忱二家。今竝不傳。故趙仁舉補爲此註。皇慶癸丑。吳師道病其疎漏。爲補二十二處。正六十處。延祐庚申。許謙仍以爲未盡。又補正四十一條。至順三年。師道因謙之本。又重加刊定。復爲之跋。二十年屢經竄易。尚未得爲定稾。蓋其字句皆不師古。不可訓詁。考證不過據其文義。推測鉤貫以求通。一篇之文。僅七百七十七字。而衆說糾紛。終無定論。固其宜也。以其相傳旣久。如古器銘識。雖不可音釋。而不得不謂之舊物。賞鑒家亦存而不棄耳。宗師別有越王樓詩序。其僻澀與此文相類。計有功唐詩紀事。尚載其文。諸家未註。蓋偶未及檢。國朝仁和孫之騄。始合二篇而註之。題曰樊紹述集。今別著於錄云。<br/>
</p></body>
</html>