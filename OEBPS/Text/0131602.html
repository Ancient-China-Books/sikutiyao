<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十六 傳記類存目二 崔淸獻全錄 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十六
<!--sf:-->傳記類存目二
</font><h2>
<!--ti:-->崔淸獻全錄 十卷
</h2>
<!--ed:-->兵部侍郎紀昀家藏本
<p>
<!--no:-->明崔子璲編。其書成於永樂中。皆其五世祖與之之遺事遺文也。與之字正子。廣州增城人。紹熙四年進士。理宗時累官廣東安撫使。拜參知政事右丞相。致仕卒。諡淸獻。事蹟具宋史本傳。與之所著有菊坡文集。佚於兵火。又有嶺海便民牓。海上澄淸錄二書。皆記其當時政事。後亦不傳。僅存其言行錄三卷。奏劄詩文五卷。子璲因裒爲一編。又以理宗御劄。及諸家詩文。爲附錄二卷。其言行錄三卷。林鉞跋稱。宋太社司令李公裒輯。而不載其名。宋端儀序。稱略爲更定。甘鏞跋又稱。旁考史傳。補其脫略。然則已非原本矣。又蔣曾榮家別有寫本。分爲二集。內集二卷。前卷爲言行錄。後卷爲奏劄詩文。外集三卷。上卷爲所賜詔札。中卷爲宋史本傳。及續通鑑綱目諸書所記與之事。下卷爲題贈詩文。題其十世孫爌所重編。成於嘉靖庚申。前有測引一篇。稱重編先錄旣成。有謂不當以行先言者。有謂不當以臣先君者。後見舊版篇次記號。乃知新本爲後人剷改。爌所重編。實還其舊。今觀其書。雖併十卷爲五卷。而序次略與子璲本合。所謂還其舊者。確不誣也。<br/>
</p></div></body>
</html>