<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 一貫編 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->一貫編 四卷
</h2>
<!--ed:-->江西巡撫採進本
<p>
<!--no:-->明羅汝芳撰。汝芳有孝經宗旨。已著錄。王守仁之學。一傳而爲王艮。再傳而爲徐樾。三傳而爲顏鈞。鈞卽所謂顏山農。凡第子投謁。必先毆三拳。以爲贄禮者也。汝芳習其師說。故持論洸洋恣肆。純涉禪宗。併失守仁之本旨。是編爲其門人熊濱所輯。冠以一貫說。次爲講論五經四書之說。次爲心性之說。前有濱序。又有楊起元序。起元亦汝芳之門人也。案明史揚時喬傳曰。時喬受業永豐呂懷。最不喜王守仁之學。闢之甚力。尤惡羅汝芳。官通政時。具疏斥之。曰佛氏之學。初不溷於儒。乃汝芳假聖賢仁義心性之言。倡爲見性成佛之教。謂吾學直捷。不假修爲。於是以傳註爲支離。以經書爲糟粕。以躬行實踐爲迂腐。以綱紀法度爲桎梏。踰閑蕩檢。反道亂德。莫此爲甚。請敕所同明禁。用彰風教。詔從其言云云。是當時持正之士。已糾其謬。朝廷且懸爲禁令。然運當末造。風氣澆漓。好異者終不絕也。所以世道人心。日加佻薄。相率而趨於亂亡歟。<br/>
</p></div></body>
</html>