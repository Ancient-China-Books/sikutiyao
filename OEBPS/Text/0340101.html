<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 滄洲塵缶編 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->滄洲塵缶編 十四卷
</h2>
<!--ed:-->永樂大典本
<p>
<!--no:-->宋程公許撰。公許字季與。一字希穎。敍州宣化人。舉嘉定四年進士。歷官權刑部尚書寶章閣學士。知隆興府。事蹟具宋史本傳。公許沖澹自守。而在朝讜直敢言。不避權倖。屢爲羣小齮齕。不安其位而去。當代推其風節。初不以文采見長。然所作才氣磅礴。風發泉湧。往往下筆不能自休。本傳稱所著有塵缶文集內外制奏議奉常擬諡掖垣繳奏金華講義進故事行世。今皆散佚不傳。惟永樂大典。載有公許詩文。題曰滄洲塵缶編。又有公許自序一篇。末署淳祐改元辛丑。蓋公許爲祕書少監時所自編也。按公許當日所論列。如應詔言事乞畱杜範乞還言官言蜀事十條請蠲和糴乞罷龔基先論徐元杰事諸疏。宋史皆撮其大綱。著於本傳。其全文必更剴切詳明。而詳檢永樂大典。均未之載。殆以內外制奏議諸編。當時皆別本單行。今惟文集僅存。故其他遂不復見。至古今體詩。據自序本以一官爲一集。而其目爲永樂大典所割裂。原第已無可考。雜文亦僅有序記策問等寥寥數篇。尤非完帙。今姑就所存者裒輯掇拾。分類編次。釐爲十四卷。大抵直抒胸臆。暢所欲言。雖不以鍛鍊爲工。而詞旨昌明。議論切實。終爲有道之言。其格在雕章繪句上也。<br/>
</p></div></body>
</html>