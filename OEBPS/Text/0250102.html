<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->拾遺錄 一卷
</h2><p>
<!--no:-->明胡爌撰。爌有家規輯要。已著錄。是書雜考訓詁。分爲六類。援引採輯。頗有根據。其論語類中。如不舍晝夜。朱子集註從經典釋文舍音捨。及作楚辭辨證。則取洪興祖所引顏師古說。舍止息也。論語不舍晝夜。謂曉夕不息耳。今人或音捨者非是。爌謂當以辨證之說爲定。今也純。集註從說文。爌引儀禮疏。古緇䊷二字並行。釋文云䊷音緇。依字系旁才。後人以才爲屯。因作純。是純卽緇也。君子不以紺緅飾。孔氏注一八曰緅。爌則引爾雅考工記。以正其誤。卞莊子之勇。集註云見說苑。爌則以爲先見荀子。邦無道則卷而懷之。集註謂於孫林父甯殖放弒之謀。不對而出。爌則據左傳謂甯殖當作甯喜子。見南子。陳自明以爲南蒯。爌則據左傳南蒯叛時。孔子年方二十有二。子路少孔子九歲。年方十三。詆其說爲不通。其孝經類中范祖禹古文孝經說言之不通也句。爌謂誤以司馬光註爲經文。其孟子類中摩頂放踵。據李善文選註所引放作致於二字。狗彘食人食而不知檢。據漢書食貨志所引。謂檢當作斂。趙岐註以曾西爲曾子之孫。以曹交爲曹君之弟。集註並從之。爌則據左傳鬬宜申公子申皆字子西。證當從經典釋文。以曾西卽曾申。據左傳哀公八年宋人滅曹。證曹交乃以國爲氏。非曹君之弟。又據呂氏春秋。知孔子置郵傳命之言爲論舜服三苗。其小學類中。據參同契證急就篇。之老復丁。據詛楚文在秦惠文王二十六年。知小篆非剏自李斯。據顧命齊侯呂伋。知竹書稱太公卒於康王六年之妄。據張說謝碑額表。知以季札墓碑爲孔子書始於唐人。雖持論多本舊人。然要非空疎者可比。其經說類中司馬光語一條。自漢儒至宋慶曆一條。尤深中末流之失。其儷考類中。論文考古。亦多可採。上方楊愼則不足。下較焦竑則勝之多矣。原本刻於明季。分爲十卷。後版燬於火。其書遂亡。其裔孫得殘闕舊本。復爲掇拾。僅存論語八十一條。存經十六條。孟子七十四條。小學四十二條。經說二十一條。儷考六十三條。特十之一二而已。然亦足以見其厓略矣。
</p><br/></div></body></html>