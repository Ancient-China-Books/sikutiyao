<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 三禮編繹 二十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->三禮編繹 二十六卷
</h2>
<!--ed:-->兩淮鹽政採進本
<p>
<!--no:-->明鄧元錫撰。元錫字汝極。南城人。嘉靖乙卯舉人。萬歷中以翰林待詔徵。未至而卒。事蹟具明史儒林傳。是編以三禮爲名。而實非歷代相傳之三禮。一曰曲禮。以禮經所載雜儀細曲者爲經以表記坊記緇衣爲記。二曰儀禮。以十七篇爲經。以射義諸篇爲記。三曰周禮。以周官爲經。而考工記大戴禮家語及禮記諸篇。不可分入曲禮者。皆彙列於後爲記。句下夾注音訓頗簡。蓋非所重。其自爲發明者。則大書而附經文下。所謂繹也。昔俞庭椿首亂周禮。儒者所譏。朱子作儀禮經傳通解。雖列附禮記。而仍以儀禮爲主。不過引經證經。至吳澄禮記纂言。始刪削其文。顛倒其次。貢汝成因而更定三禮。彌爲變亂紛紜。已大乖先儒謹嚴之意。至元錫此書。則非惟亂其部帙。併割裂經文。移甲入乙。別爲標目分屬之。甚至採掇他書。臆爲竄入。古經於是乎蕩盡矣。非聖人而刪定六籍。不亦異乎。<br/>
</p></div></body>
</html>