<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部十二
<!--sf:-->書類二
</font><h2>
<!--ti:-->尚書解義 一卷
</h2><p>
<!--no:-->國朝李光地撰。是書僅解堯典舜典大禹謨皋陶謨益稷禹貢洪範七篇。蓋未竟之本。所說不以訓詁爲長。辭旨簡約。而多有精義。大禹謨篇不以古文爲僞。而云孔安國有所刪添。東漢以後儒者。又有所竊竄。以解文辭平易之故。未免出於調停。禹貢篇解五服五千以飛鳥圖爲算。謂塞盡處北極出地四十二度。至廣海戴日北極出地二十三度。一度爲二百五十里。南北恰距五千。以遷就入於南海之文。亦由光地閩人。不欲其鄉出禹貢揚州之外。故立是說。與訓洪爲大。訓範爲訓。謂洪範卽顧命之大訓。皆未免巧而不確。至於堯典之論中星歳差。舜典之論蓋天渾天十有二州。與詩歌聲律。禹頁之論潛水沔水相通。沔水渭水不相入。彭蠡卽今巣湖。會于匯爲卽鄱陽。原隰瀦野非地名。則皆實有考證之言。非講學家之據理懸揣者矣。
</p><br/></div></body></html>