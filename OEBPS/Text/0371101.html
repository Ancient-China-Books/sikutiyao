<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->松桂堂全集 三十七卷
<!--ti:-->延露詞 三卷
<!--ti:-->南𣶂集 三卷
</h2><p>
<!--no:-->國朝彭孫遹撰。孫遹字駿孫。自號羨門生。海鹽人。順治己亥進士。官中書舍人。康熙己未舉博學鴻詞。召試擢第一。授編修。歷官吏部侍郞。兼翰林院學士。洪惟我聖祖仁皇帝。武功耆定。六幕大同。黼黻昇平。右文稽古。旁求俊乂。肇舉制科。於時景運方隆。人文蔚起。懷才抱藝之士。雲蒸鱗集。咸詣金門。司校閱者。雖有李霨杜臻葉方藹馮溥四人。而甲乙次第。皆稟睿裁。如王士禎池北偶談。所記施閏章省耕詩中。誤書旗字爲旂字。詔降置次等一事。仰見睿鑒精詳。不遺纖芥。故得人之盛。今古罕儔。而孫遹遭際昌期。實冠是選。文章聲價。紙貴一時。今觀是集。才學富贍。詞采淸華。館閣諸作。尤瑰瑋絕特。知其獨邀甄拔。領袖羣才。不偶然也。孫遹所著南𣶂集。香匳倡和集。金粟詞。延露詞。俱先有刊本。惟全集未刊。孫遹沒後五十年。至乾隆癸亥。其孫景曾。始爲開雕。併以舊刊南𣶂集延露詞附錄於後云。
</p><br/></div></body></html>