<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書剳記 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書剳記 四卷
</h2>
<!--ed:-->兩江總督採進本
<p>
<!--no:-->國朝楊名時撰。名時有周易剳記。已著錄。是編乃其讀四書所記也。大學不標古本之名。亦不顯言古本改本之是非。而皆用李光地古本之說。故其首條曰。文貞公以知止屬志學。以靜安屬主敬。能慮能得屬致知力行。知所先後爲知本知至。此解確不可易。其以格物爲明善。不取王守仁格庭前一竹之說。亦不主朱子補傳之說。論語如謂之吳孟子句。及非禮勿視四句。雖以時文爲說。而大致主於闡明義理。多所心得。中庸立論切實。如云鬼神之爲德章。以前說子臣弟友妻子父母。忽然說到鬼神。似乎隱怪。不知如何接逗。曰宗廟社稷。卽人倫之極致處。不說到此。如何得完人倫分量。又云無聲臭。卽以無極言之亦無弊。然卻落空。不如以天無心而成化言之。又云無聲無臭。謂天命本然。莫說入於元妙。其宗旨可見。孟子一卷。最簡略。疑其未成之書。然總非近時講章所有也。<br/>
</p></div></body>
</html>