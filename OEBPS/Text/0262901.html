<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十五 雜家類存目二 交友論 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->交友論 一卷
</h2>
<!--ed:-->兩江總督採進本
<p>
<!--no:-->明利瑪竇撰。萬曆己亥。利瑪竇遊南昌。與建安王論友道。因著是編以獻。其言不甚荒悖。然多爲利害而言。醇駁參半。如云友者過譽之害。大於仇者過訾之害。此中理者也。又云多有密友。便無密友。此洞悉物情者也。至云視其人之友如林。則知其德之盛。視其人之友落落如晨星。則知其德之薄。是導天下以濫交矣。又云二人爲友。不應一富一貧。是止知有通財之義。而不知古禮。惟小功同財。不概諸朋友。一相友而卽同財。是使富者愛無差等。而貧者且以利合。又豈中庸之道乎。王肯堂鬱岡齋筆麈日。利君遣余交友論一篇。有味哉其言之也。使其素熟於中土語言文字。當不止是。乃稍删潤著於篇。則此書爲肯堂所點竄矣。<br/>
</p></div></body>
</html>