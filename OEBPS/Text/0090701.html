<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 古韻標準 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->古韻標準 四卷
</h2>
<!--ed:-->桂林府同知李文藻刋本
<p>
<!--no:-->國朝江永撰。永有周禮疑義舉要。已著錄。自昔論古音者不一家。惟宋吳棫。明楊愼。陳第。國朝顧炎武。柴紹炳。毛奇齡之書。最行於世。其學各有所得。而或失於以今韻部分求古韻。或失於以漢魏以下。隋陳以前。隨時遞變之音。均謂之古韻。故拘者至格閡而不通。泛者至叢脞而無緒。永是書。惟以詩三百篇爲主。謂之詩韻。而以周秦以下音之近古者。附之。謂之補韻。視諸家界限較明。其韻分平上去聲。各十三部。入聲八部。每部之首。先列韻目。其一韻岐分兩部者。曰分某韻。韻本不通。而有字當入此部者。曰別收某韻。四聲異者。曰別收某聲某韻。較諸家體例亦最善。每字下各爲之註。而每部末又爲之總論。書首復冠以例言。及詩韻舉例一卷。大旨於明取陳第。於國朝取顧炎武。而復補正其譌闕。吳棫楊愼毛奇齡之書。閒有駁詰。柴紹炳以下。則自鄶無譏焉。古韻之有條理者。當以是編爲最。未可以晚出而輕之也。<br/>
</p></div></body>
</html>