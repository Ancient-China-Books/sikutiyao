<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 五經稽疑 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->五經稽疑 六卷
</h2>
<!--ed:-->浙江巡撫採進本
<p>
<!--no:-->明朱睦㮮手撰。睦㮮有易學識遺。已著錄。據明史睦㮮傳。稱其萬歷五年舉周藩宗正。領宗學。約宗生以三六九日午前講易詩書。午後講春秋禮記。雖盛寒暑不輟。所撰有五經稽疑六卷。藝文志載睦㮮五經稽疑六卷。外又載睦㮮春秋經傳辨疑四卷。其春秋稽疑。又有別行之本。析爲四卷。乃與明史所稱春秋經傳辨疑合考。睦㮮自序。稱少靡所好。游心六經。嘗作春秋稽疑。餘未及爲也。癸未四月。<span class="jiazhu">案明史稱睦㮮以萬歷五年舉宗正。又三年卒。則其卒當在萬歷八年。癸未乃萬歷十一年。與史文不合。疑史誤也。</span>杜門謝客。乃取四經。時披閱焉。或有疑者。參訂諸家而折衷之。且述且作。得若干卷云云。據其所言。絕不及春秋經傳辨疑一字。殆初註春秋四卷。名以經傳辨疑。先行於世。後乃足成五經。併爲一帙。統改今名。著錄家各據所見之本。遂析而爲二耳。明史睦㮮傳。但稱作五經稽疑六卷。不及春秋經傳辨疑。從其最後之定本也。春秋乃其初稾。蓋以全力爲之。大旨取直書其事。美惡自見之義。其中如誤以邾儀父爲邾命卿。蓋沿程端學之曲說。不思及晉處父盟。經自有例。未免傷於武斷。然如春正月不書王。王使榮叔來錫桓公命。不書天。譚子不書名。柯之盟不書日。祭叔來聘不書使之類。以爲傳寫脫誤。非孔子有意筆削。旁引曲證。足破穿鑿附會之論。又謂穀伯綏來朝。鄧侯吾離來朝。二朝字當作奔。鄭游速帥師滅許。滅當作入。又辨左氏以城小穀爲城穀之非。公羊謂晦不書事之誤。則精核者居多。易書詩禮。所說殊略。易多誤採郭京之本。書旣以古文爲疑。又以大禹謨皋陶謨篇首之語。爲後人所加。又用程子之說。引文命允迪之文。以駁放勳之非號。亦頗涉矛盾。詩多採用小序。亦乏新義。禮則所辨後儒增益之詞。頗爲有見。而末附以所定藩府禮制八條。則亙古說經。無此體例矣。以其考證古義。尚時有可取。亦併錄之。鈔本不分卷帙。今約其篇頁。以四經各爲一卷。春秋爲兩卷。仍合於明史所載之卷數焉。<br/>
</p></div></body>
</html>