<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 參同契章句 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->參同契章句 一卷
</h2>
<!--ed:-->安徽巡撫採進本
<p>
<!--no:-->國朝李光地撰。是書前有自序。謂參同契者。參之而同契也。三相類者。三字之義疏爾。魏氏作參同契。自以爲闕略未備。復作三相類一篇。互相解剝。而二千年來未有知者。心之不達。則竊易舊簡以就膚見。故此書獨無完編。惟漢魏叢書所載。似是原本。閒有竄互。不多也。獨其不知中斷二書。及截立標題。亦庸末者之妄云云。蓋據篇末參同契者以下。有今更作此命三相類之文。考舊唐書經籍志。載周易參同契二卷。周易五相類一卷。竝註魏伯陽撰。三五字形相近。未詳孰是。然足知伯陽原有此二書也。明楊愼稱或掘地得石函。中有古文參同契。魏伯陽所著。上中下三篇。後序一篇。徐景休箋註亦三篇。後序一篇。淳于叔通補遺。三相類二篇。後序一篇。合爲十一篇。其說頗怪。愼好僞託古書。疑其因唐志之言。別三相類於參同契。造爲古本。光地是書。又陰祖其說。惟愼以三相類爲淳于叔通補遺。光地則以爲亦伯陽著。與唐志相合。較爲有本耳。書中分章。大概亦與楊本同。惟不載徐景休箋註。又釐三相類爲三篇。而於二書之後。各列鑪火說一篇。與楊本異。則不知光地又何所據也。<br/>
</p></div></body>
</html>