<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 崇文總目 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->崇文總目 十二卷
</h2>
<!--ed:-->永樂大典本
<p>
<!--no:-->宋王堯臣等奉敕撰。蓋以四館書併合著錄者也。宋制以昭文史館集賢爲三館。太平興國三年。於左升龍門東北建崇文院。謂之三館新修書院。端拱元年。詔分三館之書萬餘卷。別爲書庫。名曰祕閣。以別貯禁中之籍。與三館合稱四館。景祐元年閏六月。以三館及祕閣所藏。或謬濫不全。命翰林學士張觀。知制誥李淑宋祁等。看詳。定其存廢。譌謬者删去。差漏者補寫。因詔翰林學士王堯臣。史館檢討王洙。館閣校勘歐陽修等。校正條目。討論撰次。定著三萬六百六十九卷。分類編目。總成六十六卷。於慶歷元年十二月己丑上之。賜名曰崇文總目。後神宗改崇文院曰祕書省。徽宗時因改是書曰祕書總目。然自南宋以來。諸書援引。仍謂之崇文總目。從其朔也。李燾續通鑑長編云。崇文總目六十卷。麟臺故事亦同。中興書目云六十六卷。江少虞事實類苑。則云六十七卷。文獻通考。則云六十四卷。宋史藝文志。則據中興書目作六十六卷。其說參差不一。考原本於每條之下。具有論說。逮南宋時鄭樵作通志。始謂其文繁無用。紹興中。遂從而去其序釋。故晁公武讀書志。陳振孫書錄解題。著錄皆云一卷。是刊除序釋之後。全本已不甚行。南宋諸家。或不見其原書。故所記卷數各異也。考漢書藝文志。本劉歆七略而作。班固已有自註。隋書經籍志。參考七錄。互註存佚。亦沿其例。唐書於作者姓名不見紀傳者。尚閒有註文。以資考核。後來得略見古書之崖略。實緣於此。不可謂之繁文。鄭樵作通志二十略。務欲凌跨前人。而藝文一略。非目睹其書。則不能詳究原委。自揣海濱寒畯。不能窺中祕之全。無以駕乎其上。遂惡其害己而去之。此宋人忌刻之故智。非出公心。厥後托克托等。<span class="jiazhu">案托克托原作脫脫。今改正。</span>作宋史藝文志。紕漏顚倒。瑕隙百出。於諸史志中。最爲叢脞。是卽高宗誤用樵言。删除序釋之流弊也。宋人官私書目。存於今者四家。晁氏陳氏二目。諸家藉爲考證之資。而尤袤遂初堂書目。及此書。則若存若亡。幾希湮滅。是亦有說無說之明效矣。此本爲范欽天一閣所藏。朱彝尊鈔而傳之。始稍見於世。亦無序釋。彝尊曝書亭集。有康熙庚辰九月作是書跋。謂欲從六一居士集。曁文獻通考所載。別鈔一本以補之。然是時彝尊年七十二矣。竟未能辦也。今以其言考之。其每類之序。見於歐陽修集者。祇經史二類。及子類之半。馬端臨文獻通考。所載論說亦然。晁公武讀書志。陳振孫書錄解題。皆在通考之前。惟晁公武所見。多通考一條。陳氏則但見六十六卷之目。題曰紹興改定者而已。永樂大典所引。亦卽從晁陳二家目中採出。無所增益。已不能復睹其全。然蒐輯排比。尚可得十之三四。是亦較勝於無矣。謹依其原次。以類補入。釐爲一十二卷。其六十六卷之原次。仍註于各類之下。又續宋會要載大觀四年五月。祕書監何志同言。慶歷閒集四庫爲籍。今案籍求之。十纔六七。宜頒其名類於天下。總目之外。別有異書。並借傳寫。紹興十二年十二月。權發遣盱眙軍向子固言。乞下本省。以唐藝文志。及崇文總目所闕之書。註闕字於其下。付諸州軍照應搜訪云云。今所傳本。每書之下。多註闕字。蓋由於此。今亦仍之。王應麟玉海。稱當時國史。謂總目序錄。多所謬誤。黃伯思東觀餘論。有校正崇文總目十七條。鄭樵通志校讎略。則全爲攻擊此書而作。李燾長編。亦云總目或有相重。亦有可取而誤棄不錄者。今觀其書。載籍浩繁。牴梧誠所難保。然數千年著作之目。總匯於斯。百世而下。藉以驗存佚。辨眞贋。核同異。固不失爲册府之驪淵。藝林之玉圃也。<br/>
</p></div></body>
</html>