<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 古音略例 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->古音略例 一卷
</h2>
<!--ed:-->兩江總督採進本
<p>
<!--no:-->明楊愼撰。是書取易詩禮記楚詞老莊荀管諸子有韻之詞。標爲略例。若易例日昃之離。離音羅。與歌嗟爲韻。三歲不覿。覿音徒谷切。與木谷爲韻。竝受其福。福音偪。與食汲爲韻。吾與爾靡之靡。音磨。與和爲韻。頗與古音相合。他如嘒彼小星。維參與昴。舊叶力求切。愼據史記天官書。徐邈音昴爲旄。下文抱衾與裯之裯。音調。實命不猶之猶。音搖。今考郭璞註方言。裯丁牢反。檀弓詠斯猶。鄭註猶當作搖。則二音實有所據。愼又謂吳棫於詩棘心夭夭。母氏劬勞。勞必叶音僚。我思肥泉。茲之永嘆。歎必叶他涓切。出自北門。憂心殷殷。門必叶眉貧切。四牡有驕。朱幩鑣鑣。驕必叶音高。不思古韻寬緩。如字讀自可叶。何必勞唇齒。費簡册。其論亦頗爲得要。至如老子朝甚除。田甚蕪。倉甚虛。服文彩。帶利劍。厭飲食。資財有餘。是謂盜夸。愼據韓非解老篇。改夸爲竽。謂竽方與餘字叶。柳子厚詩仍押盜夸均誤。今考說文。夸从大于聲。則夸之本音。不作枯瓜切明矣。故楚詞大招。朱脣皓齒。嫭以姱只。比德好閑。習以都只。集韻姱或作夸。又吳都賦列寺七里。俠棟楊路。屯營櫛比。廨署棊布。橫塘查下。邑屋隆夸。長干延屬。飛甍舛互。是夸與餘爲韻。正得古音。而愼反斥之。殊爲失考。又易晉晝也。明夷誅也。愼謂古殊字亦有之由切。與晝爲韻。孫奕改誅爲昧。昧叶音暮。殊誤。今考周禮甸祝禂牲禂馬亦如之。鄭讀禂爲誅。則愼說似有所據。但晝字古音讀如注。張衡西京賦。徼道外周。千廬內附。衞尉八屯。警夜巡晝。又易林井之復晝與據爲韻。井之渙晝與故爲韻。渙之蠱晝與懼爲韻。則古韻晝不作陟救切可知。何得舍其本音。而反取誅之別音爲叶。他若莊子竊鉤者誅。竊國者爲諸侯。愼讀誅爲之由切。而不知侯之古音胡。正與誅爲韻。又易林蜘蛛之務。不如蠶之緰。愼讀務爲蝥。緰爲鉤。不知緰古音俞。正與務爲韻。蓋其文由掇拾而成。故其說或離或合。不及後來顧炎武江永諸人。能本末融貫也。<br/>
</p></div></body>
</html>