<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十四 小說家類存目二 廣夷堅志 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十四
<!--sf:-->小說家類存目二
</font><h2>
<!--ti:-->廣夷堅志 二十卷
</h2>
<!--ed:-->兩江總督採進本
<p>
<!--no:-->舊本題明楊愼撰。愼有檀弓叢訓。已著錄。是編前有嘉靖二十年愼門人夏林序。文詞猥陋。舛誤疊出。如云宋洪邁有夷堅志二十卷。考邁書甲集至癸集二百卷。支甲至支癸一百卷。三甲至三癸一百卷。四甲四乙二十卷。乃四百二十卷。非二十卷也。又稱因宣和皇帝喜長生不死之術。一時士大夫相習成風。爭爲此類言語。以媚於上。洪故賢者。亦不能免。考邁乃高宗紹興十五年進士。孝宗時官端明殿學士。非徽宗宣和時人也。又稱愼著述已滿天下。晚年學莊子之巵言。拾齊諧之剩語。仿洪氏之例而推廣之。考愼以正德六年辛未登第。年二十四。至嘉靖二十年辛丑。僅五十四歲。非晚年也。其爲依託。已無疑義。及核其書。乃全錄樂史廣卓異記。一字不異。可謂不善作僞矣。<br/>
</p></div></body>
</html>