<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 禮學彙編 七十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->禮學彙編 七十卷
</h2>
<!--ed:-->浙江巡撫採進本
<p>
<!--no:-->國朝應撝謙撰。撝謙有周易集解。已著錄。是書蓋倣儀禮經傳通解續通解之例而稍變通之。分爲六十一篇。視朱子黃榦舊目。或省或增。或仍其文而變其名。然往往參以臆見。如王祭一篇。鄭康成郊特牲注。謂朝踐在堂。饋食在室。後儒相承。初無異說。而撝謙乃謂朝踐在室。饋食在堂。引禮運玄酒在室。醴醆在戶。粢醍在堂。澄酒在下。謂朝踐用醴醆。醴醆在室戶內。卽知朝踐當在室。饋食用粢醍。粢醍在堂。卽知饋食當在堂。今考儀禮特牲禮尊於戶東。鄭注云。室戶東少牢禮尊兩甒於房戶之閒。鄭注云。房西。室戶東也。是皆在堂之明證。卽此知醴醆雖在室。而朝踐自得在堂。粢醍雖在堂。而饋食自得在室。亦猶士冠禮側尊一甒醴在服北。行禮之地與設尊之地異所耳。又安得以設尊之地。卽爲行禮之地耶。又鄭注司尊彜。謂王以圭瓚酌鬱鬯。后以璋瓚酌亞祼。則再祼也。今撝謙乃據大雅殷士膚敏。祼將于京之文。增以賓祼爲三祼。考周禮小宰云。祭祀行祼將之事。注云。又從太宰助王祼也。小宗伯云。凡祭祀賓客以時將瓚祼。注云。將。送也。猶奉也。祭祀以時奉而授王。賓客以時奉而授大宗伯。然則殷士祼將。亦第奉而助王祼耳。豈自行祼祭乎。至所謂郊天當有十二獻。不特爲經典所不載。亦爲史志所不傳。益不足辨矣。夫三禮鄭注。合經者十得八九。而撝謙必一一反其說。舍康莊而旁騖。其惑於多岐亦宜也。<br/>
</p></div></body>
</html>