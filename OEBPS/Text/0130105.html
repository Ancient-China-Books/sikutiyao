<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十五 傳記類存目一 聖賢圖贊 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十五
<!--sf:-->傳記類存目一
</font><h2>
<!--ti:-->聖賢圖贊 無卷數
</h2>
<!--ed:-->兩江總督採進本
<p>
<!--no:-->此書摹仁和縣學石刻。而不著刊書人姓名。首冠以明宣德二年巡按浙江監察御史海虞吳訥序。謂像爲李龍眠筆。高宗於紹興十四年。卽岳飛第作太學。三月臨幸。首製先聖贊。後自顏回而下亦譔詞。二十六年十二月。刻石於學。又稱舊有秦檜記。磨而去之。則是石刻之題識。非木本之跋語。故顏曾二子後。皆有高攀龍贊。知爲近時人刻也。考玉海。紹興十四年三月十一日己巳幸太學。覽唐明皇帝及太宗眞宗御製贊文。令有司取從祀諸贊。悉錄以進。二十四日乙亥。御製御書宣聖贊。令揭於大成殿。刻石頒諸路州學。二十五年。又製七十二賢贊。親札刻石頒降焉。二十六年十二月戊午。廷臣請頒諸州郡學校。從之。據此。則高宗所撰宣聖贊。刊石在紹興十四年。七十二賢贊。刊石在紹興二十五年。訥序謂先聖及七十二賢贊。俱於三十六年十二月刊石。殊誤。所列七十二子。較史記及唐六典所載七十七人。少十人。增五人。與宋史禮志所載八十二人。則少十人。與唐宋典制皆異。考玉海卷一百十三。又云高宗七十二子贊。去史記公良孺公夏首公肩定顏祖鄡單句井疆罕父黑申黨原亢顏何公西輿如十一人。增申棖蘧伯玉陳亢林放琴牢申堂續六人。遂爲七十二人。與此書人數正合。然玉海謂所去十一人。內有申黨。而此書仍列申黨。玉海稱增申堂續。而此書於申黨之外。乃增申棖。互相刺謬。又如顏子封復聖公。曾子封宗聖公。皆始於元至順中。紹興中作贊。安得標此。又考唐開元二十七年。贈顏子兗公。閔子以下至卜商九人皆侯。曾參以降六十七人皆伯。宋詳符二年。贈閔子以下至卜商九人皆公。曾參以下七十二人皆侯。今書標爵皆襲開元。高宗作贊。亦不應近廢祥符。而遠從唐制。疑非宋之原石。且李公麟北宋人。安得至紹興中作圖。其圖畫諸賢。多執書卷。旣非古簡策之制。而樊須名須。卽作一多髯像。梁鱣字叔魚。卽作手持一魚像。尤如戲劇。某妄決矣。<br/>
</p></div></body>
</html>