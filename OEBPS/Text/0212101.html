<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 世醫得效方 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->世醫得效方 二十卷
</h2>
<!--ed:-->兩淮鹽政採進本
<p>
<!--no:-->元危亦林撰。亦林字達齋。南豐人。官本州醫學教授。是編積其高祖以下五世所集醫方。合而成書。一曰大方脈科。分子目九十有一。二曰小方脈科。分子目七十有一。三曰風科。分子目十。四曰產科兼婦人雜病科。分子目三十有三。五曰眼科。分子目十二。六曰口齒兼咽喉科。分子目六。七曰正骨兼金鏃科。分子目二十九。八曰瘡腫科。分子目二十四。共十九卷。附以孫眞人養生法節文一卷。其總目鍼灸一科。有錄無書。校檢其文。皆散附各科之中。蓋標題疎舛。實非闕佚。自序稱剏始於天歷元年。迄功於後至元三年。其用力亦云勤篤。前有至元五年太醫院題識。備列院使十一人。同知院事二人。僉院事二人。同僉院事二人。判官二人。經歷二人。都事二人。掾史一人銜名。蓋江西官醫提舉司。以是書牒醫院。下諸路提舉司重校。覆白於醫院而後刊行。亦頗矜愼。序中稱其高祖遇仙人董奉二十五世孫。傳其祕方。雖技術家依託之言。不足深詰。而所載古方至多。皆可以資考據。未可以罕所發明廢之也。<br/>
</p></div></body>
</html>