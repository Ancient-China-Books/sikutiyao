<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十二 雜家類存目九 湘煙錄 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十二
<!--sf:-->雜家類存目九
</font><h2>
<!--ti:-->湘煙錄 十六卷
</h2>
<!--ed:-->浙江吳玉墀家藏本
<p>
<!--no:-->明閔元京凌義渠同編。元京字子京。烏程人。義渠之舅也。未詳其所終。義渠字駿甫。此書亦題爲烏程人。而太學題名碑作歸安人。蓋二縣同爲湖洲倚郭也。天啓乙丑進士。官至大理寺卿。崇禎甲申殉國難。世祖章皇帝賜諡忠介。事蹟具明史本傳。其人自足不朽。而其書乃不出明末山人之習。所分咫聞淸檢蘭訊鼎書奩史談啁金荃補革志詺目偏記十門。標名詭異。大致欲仿段成式酉陽雜俎。其雜採新事。各註所出之書。則欲仿馮贄雲仙雜記。意在標舉幽異。而不免於剽竊類書。如杜甫舊雨今雨之語。見於本集。原非僻書。而註曰六帖。不知白居易六帖無唐事。有唐事者。乃宋孔傳續六帖。是旣已疎漏。且復舛誤。又卷首參訂姓名。列董斯張爲第二。而書中多引廣博物志。旣斯張所纂類書。旣非其所自撰。何不出斯張所著書名乎。捃拾無根。斯亦顯證矣。<br/>
</p></body>
</html>