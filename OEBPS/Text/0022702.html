<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 五誥解 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->五誥解 四卷
</h2>
<!--ed:-->永樂大典本
<p>
<!--no:-->宋楊簡撰。簡有慈湖易傳。已著錄。昔韓愈稱周誥殷盤。佶屈聱牙。宋儒如呂祖謙書說。亦先釋周誥。而後及虞夏商書。蓋先通其難通者。則其餘易於究尋。簡作是書。惟解康誥以下五篇。亦是意也。簡受學於陸九淵。好舉新民保赤之政。推本於心學。又當字說盛行之後。喜穿鑿字義。爲新奇之論。措辭亦迂曲委重。未能暢所欲言。然如康誥言惠不惠。懋不懋則歸重於君身。服念旬時。則疑孔傳三月爲過久。酒誥厥心疾很。指民心而言。召誥顧畏于民碞。謂民愚而神可畏如碞險。洛誥公無困哉。謂困有倦勤之意。皆能駁正舊文。自抒心得。至如先卜黎水。用鄭康成顧彪之說。封康叔時未營洛邑。用蘇氏書傳之說。復子明辟之訓詁。圻父薄違之句讀。用王氏書義之說。又能兼綜羣言。不專主一家之學矣。此書世久失傳。文淵閣書目作一冊。焦竑經籍志作一卷。朱彝尊經義考。以爲未見。今從永樂大典各韻中。案條薈萃。唯闕梓材一篇。餘皆章句完善。謹依經文前後。釐爲四卷。<br/>
</p></div></body>
</html>