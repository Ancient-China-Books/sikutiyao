<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 麟臺故事 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->麟臺故事 五卷
</h2>
<!--ed:-->永樂大典本
<p>
<!--no:-->宋程俱撰。俱字致道。衢州開化人。擧進士。試南宮第一。廷試中甲科。歷官徽猷閣待制。封新安縣伯。事蹟具宋史文苑傳。玉海載元祐中宋匪躬作館閣錄。紹興元年。程俱上麟臺故事。湻熙四年。陳騤續爲館閣錄。蓋一代翰林故實。具是三書。今宋錄已亡。陳錄僅存。而亦稍譌闕。是書則自明以來。惟說郛載有數條。別無傳本。今考永樂大典。徵引是書者特多。排比其文。猶可成帙。其書多記宋初之事。典章文物。燦然可觀。蓋紹興元年。初復秘書省。首以俱爲少監。故俱爲是書。得諸官府。舊章最爲詳備。如東都事略邢昺傳。載由侍讀學士遷工部侍郞。不著加中散大夫。宋綬傳。載召試中書。不著遷大理評事。宋史韓琦傳載。由通判淄州入直集賢院。不著爲太常寺丞及太子中允。王陶傳。載爲太子中允。不著編校昭文館書籍。孫洙傳。亦不著洙嘗爲於潛令。及編校秘閣書籍。而皆見於是書。又如玉海引謝泌傳。泌上言請分四庫書籍。人掌一庫。事在端拱初。而其一百六十八卷。又載此事於天聖五年。前後自相剌謬。據此書所載。則在咸平之初。又續通鑑長編。載咸平二年七月甲寅。幸國子監。還幸崇文院。而此日之後。又有癸丑。則是月之內。不容先有甲寅。顯然牴牾。據是書。乃是七月甲辰。如此之類。凡百餘條。皆足以考證異同。補綴疎略。於掌故深爲有裨。原書文獻通考作五卷。今所裒錄。仍符此數。疑當時全部收之。通考又稱凡十二篇。而不詳其篇目。其見於永樂大典者。有官聯職掌廩祿三門。皆與陳騤書標題相合。疑騤書卽因俱舊目修之。今卽以騤之篇目。分隸諸條。莫不一一條貫。無所齟齬。亦可謂神明煥然。頓還舊觀矣。騤錄載曝書會餞會及大宴學士院三條。俱云出麟臺故事。然引其事不載其詞。殆姚廣孝等排纂之時。刊除重複。誤削前而存後。當時編輯無緒。卽此可見一端。今亦無從補入。惟俱北山集中。載有後序一篇。竝附錄之。以存其舊焉。<br/>
</p></div></body>
</html>