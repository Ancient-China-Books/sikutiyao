<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->經部四十
<!--sf:-->小學類一
</font><h2>
<!--ti:-->別雅 五卷
</h2><p>
<!--no:-->國朝吳玉搢撰。玉搢字山夫。山陽人。廩貢生。官鳳陽府訓導。是書取字體之假借通用者。依韻編之。各註所出。而爲之辨證。於考古深爲有功。惟是古人用字。有同聲假借。有轉音變異。有別體重文。同聲轉音。均宜入之此書。至於𨙸酆一作岐豐之類。則𨙸乃岐之本字。說文明云𨙸一作岐。實屬重文。偶然別體。說文玉篇以後。累千盈百。何可勝收。未免自亂其例。又徵引雖博。而挂漏亦夥卽以開卷東冬二韻覈之。若大戴禮。一室而有四戶八牕。牕卽窗。楚辭九歎。登逢龍而下隕兮。註。古本逢作蓬。荀子榮辱篇。引詩下國駿蒙。註。今詩作駿龐。莊子盜跖篇。士皆蓬頭突鬢。註。蓬本作鏠。吳越春秋吳王壽夢傳。使公子蓋餘燭傭。註。左傳傭作庸。史記秦始皇本紀。秦王爲人蜂準。徐廣曰。蜂一作隆。龜策傳。雄渠蠭門。註。新序有熊渠子。漢書古今人表。鬼臾區。師古註云。卽鬼容區。陳豐。師古註云。卽陳鋒。衞青傳。青至籠城。師古註云。籠讀爲龍。皆目前習見者。乃佚而不載。則推之儀禮之古文。周禮之故書。及漢人箋註某讀作某之類。一一考之。所漏多矣。然就所徵引。足以通古籍之異同。疏後學之疑滯。猶可以考見漢魏以前聲音文字之概。是固小學之資糧。藝林之津筏。非俗儒剽竊之書。所能彷彿也。
</p><br/></div></body></html>