<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 泊宅編 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->泊宅編 三卷
</h2>
<!--ed:-->內府藏本
<p>
<!--no:-->宋方勺撰。勺有靑溪寇軌。已著錄。勺家本婺州。後徙居湖州之西溪湖。有張志和泊舟處。後人以志和有泛宅浮家之語。謂之泊宅村。勺寓其閒。因自號泊宅村翁。是編蓋卽是時所作也。宋史藝文志。載勺泊宅編十卷。此本僅三卷。乃商維濬載入稗海者。明人傳刻古書。每多臆爲竄亂。今無別本可校。不知其爲原帙否。所載皆元祐迄政和閒朝野舊事。於王安石張商英輩。皆有不滿之詞。蓋亦公論。至宗澤乃其鄕里。而徽宗時功名未盛。故勺頗譏其好殺。則是非未必盡允。又袁文甕牖閒評。據欽宗實錄。知欽宗卽位之日。王黼入賀。已敕閤門使勿納。卽貶崇信軍節度使。賜死於路。而勺仍記其有從幸龍德宮獻詩識者指以爲讖事。則記載亦或失實。然其閒遺聞軼事。摭拾甚多。亦考古者所不廢。書中閒有附註。如教授誤據建版坤爲金一條。言不欲顯其姓名。而條下註曰姚祐尚書也。又秦觀贈妓陶心詞一條。條下註曰。此乃誤記東坡詞云云。皆似非勺之自註。然詳其詞氣。當亦宋人筆也。<br/>
</p></div></body>
</html>