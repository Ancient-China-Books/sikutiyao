<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 大事紀 十二卷 通釋 三卷 解題 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->大事紀 十二卷
<!--ti:-->通釋 三卷
<!--ti:-->解題 十二卷
</h2>
<!--ed:-->浙江吳玉墀家藏本
<p>
<!--no:-->宋呂祖謙撰。祖謙有古周易。已著錄。是書取司馬遷年表所書編年系月。以紀春秋後事。復採輯諸書以廣之。始周敬王三十九年。迄漢武帝征和三年。書法皆祖太史公。所錄不盡用策書凡例。朱子語錄所謂伯恭子約宗太史公之學。以爲非漢儒所及者。此亦一證也。其書作於淳熙七年。每以一日排比一年之事。本欲起春秋後迄於五代。會疾作而罷。故所成僅此。然亦足見其大凡矣。當時講學之家。惟祖謙博通史傳。不專言性命。宋史以此黜之。降置儒林傳中。然所學終有根柢。此書亦具有體例。卽如每條下各註從某書修云云。一一具載出典。固非臆爲筆削者可及也。通釋三卷。如說經家之有綱領。皆錄經典中要義格言。解題十二卷。則如經之有傳。略具本末而附以己見。凡史漢同異。及通鑑得失。皆縷析而詳辨之。又於名物象數。旁見側出者。竝推闡貫通。夾註句下。朱子語錄每譏祖謙所學之雜。獨謂此書爲精密。又謂解題煞有工夫。只一句要包括一段意思。觀書中周愼靚王二年。載魏襄王問孟子事。取蘇轍古史之論。後孟子集註卽引用其說。蓋亦心服其淹通。知非趙師淵輩所能望其項背也。所附通釋。文獻通考作一卷。此本乃宋嘉定壬申吳郡學舍所刻。實分三卷。通考蓋傳寫之誤云。<br/>
</p></div></body>
</html>