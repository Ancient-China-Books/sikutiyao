<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->正韻牋 四卷
</h2><p>
<!--no:-->明楊時偉撰。時偉有春秋編年舉要。已著錄。是書前有崇禎辛未自序。大旨以洪武正韻。不行於當代。故因其原本。增註於下。謂之補牋。又取吳棫韻補。陳第古音考。諸書所據古書之音。附於各韻之後。謂之古音。又取熊忠韻會舉要。楊愼丹鉛錄。諸書所收字。增附於韻後。謂之逸字。其用意頗勤。然洪武正韻。分合舛誤。窒礙難通。雖以天子之尊。傳國十餘世。懸是書爲令甲。而終不能使行於天下。二百六七十年之中。若存若亡。無人置議。時偉乃於舉世不用之中。出奇立異。冀以匹夫之力。顛倒千古之是非。抑亦難矣。且所註古音。雜取吳棫陳第二家。不知其體例各別。所收逸字。不能究廣韻集韻之源。僅據楊愼等之書。尤爲疎略。所補牋亦皆輾轉裨販。如日在木中爲東。此許愼所引官溥說明。載於說文。而乃引鄭樵通志。足知非根本之學矣。
</p><br/></div></body></html>