<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 赤雅 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->赤雅 三卷
</h2>
<!--ed:-->浙江巡撫採進本
<p>
<!--no:-->明鄺露撰。露字湛若。南海人。鈕琇觚賸載其爲諸生應歲試時。題爲文行忠信。乃四比立格。以眞草隸篆四體書之。坐是被斥。蓋亦放誕之士。王士禎池北偶談。又載其少遊金陵。客阮大鋮之門。嘗爲大鋮作集序。大鋮亦爲露作集序。其人殊不足重。迨國朝順治初。王師入粤。露義不改節。竟抱平生所寶古琴。不食而死。士禎詩所謂南海畸人死抱琴者。卽爲露作。其志節乃爲世所稱。然露先託契閹兒。所作嶠雅。屢稱大鋮爲石巢夫子。實貽譏於名教。後雖晩蓋。僅足自贖。固不能與黃淳耀等皦然日月爭光也。是書乃露遊廣西之時。徧歷岑藍胡侯槃五姓土司。因爲猺女雲嚲孃留掌書記。歸而述所見聞。所記山川物產。皆詞藻簡雅。序次典核。不在范成大桂海虞衡志下。可稱佳本。惟中閒敍岑氏猺女被服名目。溪峝中必無此綺麗。露蓋摭古事以文飾之。又敍猩猩一條。大不近情。敍木客一條。旣稱爲秦時採木之人。何以能作律詩。所稱細雨詩。劍閣鈴逾動。長門燭更深一聯。何以能用漢唐故事。是則附會塗飾。不免文士之積習矣。<br/>
</p></body>
</html>