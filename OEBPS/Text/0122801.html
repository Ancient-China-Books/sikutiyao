<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十二 詔令奏議類存目 代言錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十二
<!--sf:-->詔令奏議類存目
</font><h2>
<!--ti:-->代言錄 一卷
</h2>
<!--ed:-->江西巡撫採進本
<p>
<!--no:-->明楊士奇撰。士奇有三朝聖諭錄。已著錄。是書乃其東里別集之一種。所錄皆在內閣撰擬碑册詔誥之文。自永樂四年至正統九年。每篇末具標年月日。核諸明實錄俱合。惟上皇太后尊號詔。標曰洪熙元年七月十五日。而明宣宗實錄。是詔實載在七月丁丑。是月戊辰朔。丁丑則初十日也。又實錄載七月乙亥。上奉册寶尊母后張氏爲皇太后。乙亥爲是月初八日。未有初八日已上册。至十五日始下詔者。又實錄載七月戊寅。行在禮部奏恭上皇太后尊號已詔告天下云云。戊寅爲是月十一日。於十一日云已詔告天下。則詔在十一日以前無疑。此書標十五日。蓋傳寫之誤。又洪熙元年六月十二日卽位詔款有云。原差去官養官員人等。卽便回京。毋致重擾軍民。實錄載此篇毋致重擾軍民句。作不許託故遲延。則此書當爲士奇初稿。臨時或更加潤飾。實錄由定本錄之耳。又加洪熙元年八月初六日。諭吏部申明薦舉敕。自中有廉潔公正句下。尚有十五句。而今本實錄載此篇皆脫之。又如宣德二年十一月十五日皇子生詔第一條。載大赦天下。今實錄於第一條。則僅載蠲免稅糧鹽糧三分。而大赦反載在第六。此類文字異同。頗可與實錄相參。然其事則皆史所已具也。<br/>
</p></body>
</html>