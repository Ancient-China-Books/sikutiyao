<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 奇經八脈考 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->奇經八脈考 一卷
</h2>
<!--ed:-->大學士于敏中家藏本
<p>
<!--no:-->明李時珍撰。其書謂人身經脈。有正有奇。手三陰三陽。足三陰三陽。爲十二正經。陰維陽維。陰蹻陽蹻。衝任督帶。爲八奇經。正經人所共知。奇經醫所易忽。故特評其病源治法。並參考諸家之說。薈萃成編。其原委精詳。經緯貫徹。洵辨脈者所不可廢。又創爲氣口九道脈圖。暢發內經之旨。而詳其診法。尤能闡前人未洩之祕。考明初滑壽。嘗撰十四經發揮一卷。於十二經外。益以督任二脈。舊附刊薛己醫案之首。（案薛己醫案。凡二本。其一本。不載此書。）醫家據爲繩墨。時珍此書。更加精核。然皆根據靈樞素問。以究其委曲。而得其端緒。此以知徵實之學。由於考證。遞推遞密。雖一技亦然矣。<br/>
</p></div></body>
</html>