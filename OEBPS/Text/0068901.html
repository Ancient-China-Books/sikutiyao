<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類附錄 古微書 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類附錄
</font><h2>
<!--ti:-->古微書 三十六卷
</h2>
<!--ed:-->江蘇巡撫採進本
<p>
<!--no:-->明孫瑴編。瑴字子雙。華容人。考劉向七略。不著緯書。然民閒私相傳習。則自秦以來有之。非惟盧生所上。見史記秦本紀。卽呂不韋十二月紀。稱某令失則某災至。伏生洪範五行傳。稱某事失則某徵見。皆讖緯之說也。漢書儒林傳。稱孟喜得易家候陰陽災變書。尤其明證。荀爽謂起自哀平。據其盛行之日言之耳。隋志著錄八十一篇。燔燒之後。湮滅者多。至今僅有傳本者。朱彝尊經義考。稱易乾鑿度。乾坤鑿度。禮含文嘉猶存。顧炎武日知錄。又稱見孝經援神契。然含文嘉乃宋張師禹所撰。非其舊文。援神契則自宋以來。不著於錄。殆炎武一時筆誤。實無此書。則傳於世者。僅乾鑿度乾坤鑿度二書耳。皇上光崇文治。四庫宏開。二酉祕藏。罔弗津逮。又於永樂大典之中。搜得易緯稽覽圖。通卦驗。坤靈圖。是類謀。辨終備。乾元序制記六書。爲數百年通儒所未見。其餘則仍不可稽。蓋遺編殘圖。十不存其一矣。瑴嘗雜採舊文。分爲四部。總謂之微書。一曰焚微。輯秦以前逸書。一曰綫微。輯漢晉閒箋疏。一曰闕微。徵皇古七十二代之文。一曰删微。卽此書。今三書皆不傳。惟此編在。遂獨被微書之名。實其中之一種也。所採凡尚書十一種。春秋十六種。易八種。禮三種。樂三種。詩三種。論語四種。孝經九種。河圖十種。洛書五種。以今所得完本校之。瑴不過粗存梗概。又唐瞿曇悉達開元占經。去隋未遠。所引諸緯。如河圖聖洽符。孝經雌雄圖之類。多者百餘條。少者數十條。瑴亦未睹其書。故多所遺漏。又摘伏勝尚書大傳中洪範五行傳一篇。指爲神禹所作。尤屬杜撰。然其採摭編綴。使學者生於千百年後。猶見東京以上之遺文。以資考證。其功亦不可沒。經義考毖緯一門。所引據出瑴書者。十之八九。則用力亦可謂勤矣。緯與經。名雖相輔。實各自爲書。卦氣之說。孟喜始據以詁易。何休鄭元。援引尤多。宋歐陽修。乞校正五經剳子。欲於註疏中。全削其文。而說不果用。魏了翁作九經正義。始盡削除。此實說經家謹嚴之旨。與孫復說春秋而廢傳。鄭樵說詩而廢序。深文巧詆。務排漢學者不同。然義理則當尊正軌。考證則不廢旁稽。如鄭元註禮五天帝。具有姓名。此與道家符籙何異。宋儒闢之是也。至於蔡沈書集傳。所稱周天三百六十五度。四分度之一。實洛書甄耀度。尚書考靈耀之文。黑道二去黃道北。赤道二去黃道南。白道二去黃道西。青道二去黃道東。實河圖帝覽嬉之文。未子註楚詞。崑崙者地之中也。地下有八柱。互相牽制。名山大川。孔穴相通。實河圖括地象之文。三足烏。陽精也。實春秋元命包之文。<span class="jiazhu">案此四條。皆朱彝尊經義考之說。</span>以至七日來復。自王弼以來。承用六日七分之說。朱子作易本義。亦弗能易。實易稽覽圖之文。洛書四十五點。邵子以來。傳爲祕鑰。其法出於太乙九宮。實易乾鑿度之文。是宋儒亦未能盡廢之。然則瑴輯此編。於經義亦不無所裨。未可盡斥爲好異。故今仍附著五經總義之末焉。<br/>
</p></div></body>
</html>