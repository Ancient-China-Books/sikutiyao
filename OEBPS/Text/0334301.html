<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 香山集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->香山集 十六卷
</h2>
<!--ed:-->永樂大典本
<p>
<!--no:-->宋喩良能撰。良能字叔奇。義烏人。登紹興二十七年進士。補廣德尉。遷國子監主簿。復以國子監博士召。兼工部郞中。除太常寺丞。兼舊職出知處州。尋以朝請大夫致仕。宋史不爲立傳。惟金華先民傳。載其仕履頗詳。其兄良倚。弟良弼。亦俱以古文詞有聲於時。集中所稱伯壽兄季直弟者是也。良能所著忠義傳二十卷。諸經講義五卷。家帚編十五卷。俱久佚不存。其集義烏志作三十四卷。焦竑國史經籍志作十七卷。世亦無傳。獨永樂大典中所錄古今體詩尚多。核其格筆。大都抒寫如志。不屑屑爲絺章繪句之詞。楊萬里朝天集。有送喩叔奇知處州詩云。括蒼山水名天下。工部風煙人筆端。頗相推許。而良能集內。亦多與萬里酬唱之作。故其詩格約略相近。特不及萬里之博大耳。又陳亮龍川集。題喩季直文編一篇云。喩叔奇於人煦煦有恩意。能使人別去三日。念之輒不釋。其爲文精深簡雅。讀之愈久而意若新。是良能之文。亦有可自成一家者。惜其詩僅存。而文已湮沒不傳矣。今從永樂大典採掇裒次。而以南宋名賢小集所載。參校補入。釐爲十六卷。庶猶得考見其大略。其集稱香山者。案集中次韻李大著春日雜詩中。有淸夢到香山句。自註曰。余所居山名。蓋以地名其集云。<br/>
</p></body>
</html>