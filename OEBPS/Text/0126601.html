<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->史部十三
<!--sf:-->傳記類一
</font><h2>
<!--ti:-->卓異記 一卷
</h2><p>
<!--no:-->舊本題唐李翺撰。唐書藝文志則作陳翺。註曰憲穆時人。案李翺爲貞元會昌閒人。陳翺爲憲穆閒人。何以紀及昭宗。其非李翺。亦非陳翺。甚明。宋史藝文志作陳翰。而注曰一作翺。亦不言爲何許人。其序稱開成五年七月十一日。乃文宗之末年。其次年辛酉。乃爲武宗會昌元年。何以書中兩稱武宗。則非惟名姓舛譌。併此序年月。亦後人妄加。而書則未及竄改耳。其書皆紀唐代朝廷盛事。故曰卓異。然中宗昭宗。皆已廢而復辟。一幽囚於悍母。一迫脅於亂臣。皆國家至不幸之事。稱爲卓異。可謂無識之尤矣。又讀書志稱。所載凡二十七事。今檢其標目。僅有二十六條。或佚其一。或中宗昭宗。誤合兩事爲一事。均未可知也。
</p><br/></div></body></html>