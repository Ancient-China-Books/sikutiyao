<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 魏鄭公諫錄 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->魏鄭公諫錄 五卷
</h2>
<!--ed:-->浙江鮑士恭家藏本
<p>
<!--no:-->唐王方慶撰。方慶名綝。以字行。其先自丹陽徙咸陽。武后時。官至鸞臺侍郞同鳳閣鸞臺平章事。終於太子左庶子。封石泉縣公。諡曰貞。事蹟具新唐書本傳。此書前題尚書吏部郞中。蓋高宗時所居官。而本傳不載。則史文脫略也。傳稱方慶博學練朝章。著書二百餘篇。此乃所錄魏徵事蹟。唐書藝文志以爲魏徵諫事。司馬光通鑑書目以爲魏元成故事。標題互異。惟洪邁容齋隨筆作魏鄭公諫錄。與此相合。方慶在武后時。嘗以言悟主。召還廬陵。後建言不斥太子名。以示復位之漸。皆人所難能。蓋亦思以伉直自見者。故於徵諫爭之語。摭錄最詳。司馬光通鑑所記徵事。多以是書爲依據。其未經採錄者。亦皆確實可信。足與正史相參證。元至順中。翟思忠又嘗作續錄二卷。世罕流傳。明蘇州彭年。採通鑑唐書。補爲一卷。今思忠所續錄二卷。已於永樂大典內裒輯成編。年書寥寥數條。殊爲贅設。今故删年所補。不復附綴此書之末焉。<br/>
</p></div></body>
</html>