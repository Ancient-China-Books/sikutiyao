<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 雙溪集 二十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->雙溪集 二十七卷
</h2>
<!--ed:-->兩淮馬裕家藏本
<p>
<!--no:-->宋王炎撰。炎字晦叔。婺源人。乾道五年進士。官至軍器少監。與淳熙中觀文殿大學士王炎名姓偶同。非一人也。所著有讀易筆記。尚書小傳。禮記論語孝經老子解。春秋衍義。象數稽疑。禹貢辨。考工記。鄉飲酒儀諸經考疑。編年通紀。紀年提要。天對解。韓柳辨證。傷寒論。總題曰雙溪類稾。今已無傳。惟詩文集僅存世。所行者凡二本。一本爲康熙中其族孫祺等所刊。凡十二卷。一卽此本。乃明萬歷丙申尚寶司丞王鏻。得沈一貫家舊本。爲校正開雕者也。凡賦樂府一卷。詩詞九卷。文十七卷。炎初與朱子相契。朱子集中和炎寄弟詩。有祇今心事同千里。靜對簞瓢獨喟然之句。炎亦多與朱子往還之作。其交誼頗篤。及朱子爲待制。待經筵。寧宗方諒闇。擇日開講。炎貽書朱子。論其非禮。而朱子集中無答書。蓋是時韓𠈁冑趙汝愚釁隙方開。汝愚援道學諸人以自助。<span class="jiazhu">語詳齊東野語。</span>𠈁冑之黨。眈眈側目。朱子急欲寧宗親近士大夫。故不拘喪禮。汲汲以講學爲先。實一時權宜之計。迨一經攻駁。難以置詞。遂付之於不論。豈非所持者正。雖朱子亦不能與之爭歟。其詩文博雅精深。亦具有根柢。程敏政輯新安文獻志。所採最多。其所未採諸篇。議論醇正。引據典確者。尚不可悉數。蓋學有本原。則詞無鄙誕。較以語錄爲詩文者。固有蹈空徵實之別矣。<br/>
</p></div></body>
</html>