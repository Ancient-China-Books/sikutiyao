<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 輟耕錄 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->輟耕錄 三十卷
</h2>
<!--ed:-->內府藏本
<p>
<!--no:-->明陶宗儀撰。宗儀有國風尊經。已著錄。此書乃雜記聞見瑣事。前有至正丙午孫作序。書中稱明兵曰集慶軍。或曰江南遊軍。蓋丙午爲至正二十七年。猶未入明時所作也。郞瑛七修類稾。謂宗儀多錄舊書。如廣客談通本錄之類。皆攘爲己作。今其書未見傳本。無由證瑛說之確否。但就此書而論。則於有元一代法令制度。及至正末東南兵亂之事。紀錄頗詳。所考訂書畫文藝。亦多足備參證。惟多雜以俚俗戲謔之語。閭里鄙穢之事。頗乖著作之體。葉盛水東日記。深病其所載猥褻。良非苛論。然其首尾賅貫。要爲能畱心於掌故。故朱彝尊靜志居詩話。謂宗儀練習舊章。元代朝野舊事。實借此書以存。而許其有裨史學。則雖瑜不掩瑕。固亦論古者所不廢矣。<br/>
</p></body>
</html>