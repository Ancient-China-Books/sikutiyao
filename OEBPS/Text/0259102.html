<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 天祿閣外史 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->天祿閣外史 八卷
</h2>
<!--ed:-->內府藏本
<p>
<!--no:-->舊本題漢黃憲撰。前有晉謝安唐田宏陸贄題詞。每篇又有宋韓洎贊。而冠以王鏊之序。詞旨凡鄙。顯出一手。朱國楨湧幢小品載徐應雷黃叔度二誣辨曰。黃叔度言論風旨。無所傳聞。入明嘉靖之季。崑山王舜華名逢年。有高才奇癖。著天祿閣外史。託於叔度以自鳴。舜華爲吾友孟肅諸大父行。余猶及見其人。知其著外史甚確。自初出有纂入東漢文者。時舜華尚在。而天下謂外史出祕閣。實黃徵君著。則後世曷從核眞贗乎。又李詡戒菴漫筆曰。天祿閣外史。乃近年崑山王逢年所詭託者。邇有餘姚人御史某。<span class="jiazhu">案卽刻兩京遺編之胡維新。</span>沾沾以文學自喜。雜此文於左國司馬諸篇中。刊行頒於蘇常四郡學宮。令諸生誦習之。殆亦一奇事也。據其所記。則此書出王逢年。明人已早言之。考張孔教雲谷臥餘。所言亦合。而流傳之本。仍題黃憲。殆不可解。王鉞讀書蕞殘曰。其賓秦文中。有黨錮一篇。考後漢書本傳。陳蕃爲三公。臨朝歎曰。叔度若在。吾不敢先佩印綬。是黨禍未起。憲已謝世矣。又賓晉文有董卓篇。益不相見。辨其僞迹甚明。惟謂傳自謝安。或者卽其門下士及子弟所爲。則仍爲僞序所欺。失考甚矣。<br/>
</p></div></body>
</html>