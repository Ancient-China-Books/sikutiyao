<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易筮述 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易筮述 八卷
</h2>
<!--ed:-->陝西巡撫採進本
<p>
<!--no:-->國朝王宏撰撰。宏撰字無異。號山史。華陰人。康熙己未嘗舉薦搏學鴻詞。宏撰以朱子謂易本卜筮之書。故作此編。以述其義。其卷一曰原筮儀。曰筮儀。曰蓍數。筮儀本朱子。並參以汴水趙氏。其卷二曰揲法。其卷三曰變占。尊聖經。黜易林。稽之左傳。與朱子大同小異。其卷四曰九六。曰三極。日中爻。中爻卽互體。其卷五曰卦德。曰卦象。曰卦氣。卦氣本卲子朱子。並附太乙秘要。其卷六曰卦辭。其卷七曰左傳國語占。曰餘論。其卷八曰推驗。采之陸氏。其渉於太異可駭者弗載。其書雖專爲筮蓍而設。而大旨闢焦京之術。闡文周之理。立論悉推本於經義。較之方技者流。實區以別。故進而列之易類。不以術數論焉。<br/>
</p></div></body>
</html>