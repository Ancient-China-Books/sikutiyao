<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 于著作集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->于著作集 八卷
</h2>
<!--ed:-->浙江鮑士恭家藏本
<p>
<!--no:-->宋王蘋撰。蘋字信伯。福淸人。福建通志。稱紹興初平江守孫祐。以德行薦於朝。召對賜進士出身。除祕書省正字。累官左朝奉郞。陳振孫書錄解題。則作以趙忠簡薦。賜進士出身。官至著作佐郞。秦檜惡之。會其族子坐法。牽連文致。奪官。與通志所記不同。然此集以著作爲名。則陳氏所言僞是矣。陳氏著錄作四卷。寶祐中。其曾孫思文。刊於吳學。盧鉞爲序。此本爲明宏治中蘋十一世孫觀所編。一卷爲傳道支派圖。二卷爲劄子雜文十餘篇。三卷以下爲像贊題跋。及門人私志語錄之類。較陳氏所記卷數。遽增一倍。然遺文不過一卷。餘皆附錄。實則亡佚四分之三。蓋捃拾殘賸而成。已非舊本。以其學出伊洛。而能不附秦檜。立身無愧於師門。故錄而存之。不以殘闕廢焉。<br/>
</p></div></body>
</html>