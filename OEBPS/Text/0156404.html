<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十九 地理類存目二 正德大同府志 十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十九
<!--sf:-->地理類存目二
</font><h2>
<!--ti:-->正德大同府志 十八卷
</h2>
<!--ed:-->兩淮鹽政採進本
<p>
<!--no:-->明張欽撰。欽字敬之。號心齋。正德辛未進士。官至工部左侍郎。太學題名碑作通州衞人。而此書自署曰潞郡。蓋通州爲潞河所經也。事蹟具明史本傳。是編乃正德癸酉。欽官行人。奉使代藩時所作。凡四十門。其沿革門紀大同。晉置始興郡。後魏徙都平城。不知北魏始爲新興。至天興中。乃徒平城。山川門白帝山。祗載白登臺爲古蹟。不知白登有繁畤宮室武廟諸蹟。載於水經注及通典者甚詳。又黃河在大同廢東勝州南八里。自楡林北塞經此。乃折而南。書中僅云自東勝界南流至太原。往往失之舛略。蓋邊地少書。又倉卒脫稾故也。其別立烽堠一門。又卷首圖說。中有車營戰車諸圖。爲他志書所無之例。蓋大同在明代爲嚴邊。故尤詳於武備云。<br/>
</p></div></body>
</html>