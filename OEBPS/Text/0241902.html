<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->橘錄 三卷
</h2><p>
<!--no:-->宋韓彥直撰。彥直字子溫。延安人。蘄忠武王世忠之長子。登紹興十八年進士。官至龍圖閣學士。提舉萬壽觀。以光祿大夫致仕。封蘄春郡公。事蹟附見宋史世忠傳。此譜乃淳熙中知溫州時所作。宋史藝文志。焦竑國史經籍志。俱作永嘉橘錄。卷數與此本相合。文獻通考作一卷。蓋字之誤也。彥直有才略。而文學亦優。嘗輯宋朝故事。名水心鏡。凡一百六十餘卷。爲尤袤所稱。今不傳。是錄亦頗見條理。上券載柑品八。橙品一。中卷載橘品十八。以泥山乳柑爲第一。下巻則言種植之法。皆詳贍可觀。陳景沂作全芳備祖。引彥直此錄。謂其但知乳柑出於泥山。而不知出於天臺之黃巖。出於泥山者固奇。出於黃巖者尤天下之奇云云。蓋景沂家本天臺。故有自誇飾土產。不知彥直是錄。專記永嘉。不當借材於異地也。其亦昧於著作之體矣。
</p><br/></div></body></html>