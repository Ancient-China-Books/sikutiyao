<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 湛澗靜語 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->湛澗靜語 二卷
</h2>
<!--ed:-->兩淮鹽政採進本
<p>
<!--no:-->元白珽撰。珽字廷玉。錢塘人。家於西湖。有泉自竺山匯於其門。珽名曰湛淵。因以爲號。是書爲其友海陵周暕所編。前有珽自序。又有暕序。題至大庚戌。稱珽是年六十三歲。以長曆推之。當生於宋理宗淳祐八年戊申。元兵破臨安。時年二十七矣。故其書於宋多內詞。與劉壎相類。然考珽入元之後。以李衎之薦。授太平路儒學正。未幾攝教授事。尋轉常州路教授。陞浙江等處副提擧遷淮東鹽倉大使。再遷蘭谿州判官。乃致仕。則食元之祿久矣。而猶作宋遺民之詞。其進退無據。亦與壎相類也。是書乃其雜記之文。據卷末有明人跋語。稱嘉靖丙午。鈔自崑山沈玉麟家。而疑其不止此二卷。殆殘本歟。厲鶚作宋詩紀事。蒐採極博。而此書開卷。載理宗賜林。希逸詩一篇。鶚不及收。則鶚未見其本矣。其中如謂皎然銅盌爲龍吟歌詠房琯事。詩家未自引用者。不知李賀昌谷集中。實有假龍吟歌。謂匡謬正俗爲顏眞卿作。不知實出顏師古。不免稍有疏舛。文中子李德林一條。乃晁公武讀書志之語。辨常儀占月一條。亦史繩祖學齋佔畢之說。亦未免偶相剽襲。其載倪思論司馬光疑孟一條。謂王安石援孟子大有爲之說。欲神宗師尊之。故光著此書。明其未可盡信。其說爲從來所未及。案晁公武讀書志。稱王安石喜孟子。自爲之解。其子雱與其門人許允成皆有註釋。蓋唐以前孟子皆入儒家。至宋乃尊爲繩。元豐末。遂追封鄒國公。建廟鄒縣。亦安石所爲。則謂光疑孟實由安石異議相激而成。不爲無見。必以爲但因大有爲二語。則似又出於牽合。非確論也。然其他辨析考證。可取者多。其記汴京故宮。尤爲詳備。在元人說部之中。固不失爲佳本矣。<br/>
</p></div></body>
</html>