<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->史部四
<!--sf:-->編年類存目
</font><h2>
<!--ti:-->宋元資治通鑑 一百五十七卷
</h2><p>
<!--no:-->明薛應旂撰。應旂有四書人物考。已著錄。是編續司馬光資治通鑑而作。朱彝尊靜志居詩話。嘗譏其孤陋寡聞。如王偁李燾楊仲良徐夢莘劉時擧彭百川李心傳葉紹翁陳均徐自明諸家之書。多未寓目。幷遼金二史。亦削而不書。唯道學宗派特詳爾。今核其書。大抵以商輅等通鑑綱目續編爲藍本。而稍摭他書附益之。於宋元二史。未嘗參考其表志。故於元豐之更官制。至元之定賦法。一切制度。語多闇略。於本紀列傳。亦爲條貫。凡一人兩傳。一事互見者。異同詳略。無所考證。往往文繁而事複。如永寧公主衣貼繡鋪翠襦入宮中。請以金飾肩輿。爲藝祖所戒。旣載於開寳五年矣。復見於開寳八年。而譌爲永康公主。丁謂誣謫寇準。王曾疑其太重。丁謂曰。居停主人勿復言。旣載於天禧四年矣。復見於乾興元年。越州升爲府。旣載於建炎四年矣。復見於紹興元年。甚至眞德秀兼宮敎。勸濟王孝敬以俟天命語。一篇之中。前後兩見。其餘重沓竄易之誤。不可枚擧。所紀元事。尤爲疎漏。惟所載道學諸人。頗能採據諸家文集。多出於正史之外。然雜列制誥贈言寄札祭文。鋪敍連篇。有同家牒。律以史法。於例殊乖。至於引用說部。以補正史之闕者。又不辯虛實。徒求新異。如載吳曦之誅。云初曦未叛時。嘗校獵塞上。一日夜歸。笳鼓競奏。轔載雜襲。曦方垂鞭四視。時盛秋天宇澄霽。仰見月中有一人。騎而垂鞭。與己惟肖。問左右所見皆符。殊以爲駭。嘿自念曰。我當貴。月中人其我也。揚鞭而揖之。其人亦揚鞭。乃大喜。異謀由是決云云。其事雖見岳珂桯史。小說家無稽之語。可入諸編年之史乎。雖多亦奚。以爲。此之謂矣。
</p><br/></div></body></html>