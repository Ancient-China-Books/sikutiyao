<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 常談 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->常談 一卷
</h2>
<!--ed:-->永樂大典本
<p>
<!--no:-->宋吳箕撰。箕字嗣之。新安人。乾道五年進士。授仁和主簿。分教臨川。歷知當塗縣。爲趙汝愚所重。召主審察。尋以疾卒。宋史不爲立傳。其事蹟僅見於徽州志。所著尚有聽詞類稾十二冊。已久佚不傳。惟此書之目。宋史藝文志載有一卷。今散見永樂大典各韻中者。鈔最薈萃。猶存一百餘條。大抵皆評騭史事。而閒及於考證徽州志稱箕之在臨川也。與陸九淵遊。相與講明義理。蓋深有得於金谿之學。今以此書與九淵文集互勘。如九淵經德堂記論漢高祖爲義帝討項羽一事。謂新城三老。深知天下大計。而箕亦謂新城老人獨知而言之。漢有天下。遂定於此。又九淵語錄論曹參相漢。謂其能師蓋公用黃老術。漢家之治。血脈在此。而箕亦謂參得安靜之體。蓋公淸心之言有以先入之。其旨趣往往相合。似乎墨守不變者。及觀其論汲黯一條。九淵集中稱黯仗節守義。雖曰未學。必謂之學。而箕乃以謂黯之直諫。本於氣質。非學而得。故昧於大道。其說又如枘鑿之不相入。可見箕之學術。雖本陸氏。而亦不爲苟同。與輔廣詩童子問。一字一句堅持門戶者。其心術之公私。相去遠矣。觀尤袤與箕同時。而所輯遂初堂書目。已列有常談之名。則當日卽珍重其書也。今以所存各條。依次裒綴。勒爲一帙。用還宋志卷目之舊。中閒所引外史檮杌國史補長編諸條。或摘錄原書。無所論斷。疑永樂大典已有脫文。今無可校補。亦姑仍原本錄之焉。<br/>
</p></div></body>
</html>