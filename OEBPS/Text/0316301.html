<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 李義山詩集 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->李義山詩集 三卷
</h2>
<!--ed:-->內府藏本
<p>
<!--no:-->唐李商隱撰。商隱字義山。懷州河內人。開成二年進士。釋褐祕書省校書郞。調宏農尉。會昌二年。又以書判拔萃。王茂元鎮河陽。辟爲掌書記。歷佐幕府。終於東川節度判官。儉校工部郞中。事蹟具唐書文藝傳。商隱詩與温庭筠齊名。詞皆縟麗。然庭筠多綺羅脂粉之詞。而商隱感時傷事。尚頗得風人之旨。故蔡寬夫詩話。載王安石之語。以爲唐人能學老杜。而得其藩籬者。惟商隱一人。自宋楊億劉子儀等。沿其流波。作西崑唱酬集。詩家遂有西崑體。致伶官有撏撦之譏。劉攽載之中山詩話。以爲口實。元祐諸人。起而矯之。終宋之世。作詩者不以爲宗。胡仔漁隱叢話。至摘其馬嵬詩渾河中詩。詆爲淺近。後江西一派。漸流於生硬麤鄙。詩家又返而講温李。自釋道源以後。註其詩者凡數家。大抵刻意推求。務爲深解。以爲一字一句。皆屬寓言。而無題諸篇。穿鑿尤甚。今考商隱府罷詩。中有楚雨含情皆有託句。則借夫婦以喻君臣。固嘗自道。然無題之中。有確有寄託者。來是空言去絕踪之類是也。有戲爲豔體者。近知名阿侯之類是也。有實屬狎邪者。昨夜星辰昨夜風之類是也。有失去本題者。萬里風波一葉舟之類是也。有與無題相連。誤合爲一者。幽人不倦賞之類是也。其摘首二字爲題。如碧城錦瑟諸篇。亦同此例。一槩以美人香草解之。殊乖本旨。至於流俗傳誦。多錄其綺豔之作。如集中有感二首之類。選本從無及之者。取所短而遺所長。益失之矣。<br/>
</p></div></body>
</html>