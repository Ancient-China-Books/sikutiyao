<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 還山遺稾 二卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->還山遺稾 二卷
<!--ti:-->附錄 一卷
</h2>
<!--ed:-->浙江鮑士恭家藏本
<p>
<!--no:-->元楊奐撰。奐字煥然。又名知章。乾州奉天人。生於金世宗大定二十六年。凡秋試四中選。而春試輒不第。入元以耶律楚材薦。授河南路徵收課稅所長官。兼廉訪使。越十年致仕歸。事蹟具元史本傳。考集中臂僮記。稱所著有還山前集八十一卷。後集二十卷。近鑑三十卷。韓子十卷。槩言二十五篇。硯纂八卷。北見記三卷。正統記六十卷。元史本傳。則僅稱有還山集六十卷。元好問作奐神道碑。則稱還山集一百二十卷。卷目均參差不符。然舊本不傳。無由考定。此本乃明嘉靖初。南陽宋廷佐所輯。以掇拾殘賸。故名之曰遺稾。凡文一卷。詩一卷。冠以考歲略。又附錄傳誌題咏之類爲一卷。併各以採自某書得自某人。及石刻今在某所註於下。蓋明之中葉。士大夫偶著一書。猶篤實不苟。必求有據如此也。奐詩文皆光明俊偉。有中原文獻之遺。非南宋江湖諸人。氣含蔬筍者可及。其汴故宮記。述北宋大內遺跡。與姚公茂書。論朱子家禮神主之式。舉所見唐杜衍家廟。及汴京宋太廟爲證。東遊記述孔林古蹟尤悉。皆可以備文獻之徵也。陶宗儀輟耕錄。稱奐嘗讀通鑑。至論漢魏正閏。大不平之。遂修漢書駁正其事。因作詩云。風烟慘淡控三巴。漢燼將燃蜀婦髽。欲起溫公問書法。武侯入寇寇誰家。後攻宋軍回。始見通鑑綱目。其書乃寢云云。是郝經以外。又有斯人。亦具是卓識矣。<br/>
</p></div></body>
</html>