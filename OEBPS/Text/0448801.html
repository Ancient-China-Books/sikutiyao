<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 張小山小令 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->張小山小令 二卷
</h2>
<!--ed:-->江蘇巡撫採進本
<p>
<!--no:-->元張可久撰。可久字仲遠。號小山。慶元人。嘗仕爲路吏。轉首領。李開先謂如今税課局大使之職。蓋終於下僚者也。當時以詞曲擅場。其集久而失傳。明初宋濂。得其詞半册於禮賢館。後方孝孺又購得鈔本一帙以示濂。乃參互校正。分爲上下卷。鏤版行世。蓋僅就二人所見。編次成書。其實可久所作。不止於是也。自五代至宋。詩降而爲詞。自宋至元。詞降而爲曲。文人學士。往往以是擅長。如關漢卿馬致遠鄭德輝宮大用之類。皆藉以知名於世。可謂敝精神於無用。然其抒情寫景。亦時能得樂府之遺。小道可觀。遂亦不能盡廢。可久之詞。太和正音。稱其如瑤天笙鶴。旣淸且新。華而不豔。有不食煙火氣。又謂其如披太華之天風。招蓬萊之海月。今觀所作。遣詞命意。實能脫其塵蹊。故雖非文章之正軌。附存其目。以見一代風尚之所在焉。<br/>
</p></div></body>
</html>