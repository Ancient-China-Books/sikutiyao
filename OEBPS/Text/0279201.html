<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部四十五
<!--sf:-->類書類一
</font><h2>
<!--ti:-->𠕋府元龜 一千卷
</h2><p>
<!--no:-->宋王欽若楊億等敕撰。眞宗景德二年。詔編修歷供君臣事蹟。以欽若提總。同修者十五人。至詳符六年書成。賜名製序。周必大文苑英華跋。王膽淸揮麈錄。竝稱太宗太平興國中修者。誤也。其書分三十一部。部有總序。又子目一千一百四門。門有小序。皆撰自李維等六人。而竄定於楊億。又命孫奭爲之音釋。其閒義例。多出眞宗親定。惟取六經子史。不錄小說。於悖逆非禮之事。亦多所刊削。裁斷極爲精審。考洪邁容齋隨筆。謂其時編修官上言。凡臣僚自述。及子孫追敘家世。如鄴侯傳之類。竝不採取。遺棄旣多。故亦不能賅備。袁氏楓窗小牘。亦謂開卷皆目所常見。無罕覯異聞。不爲藝林所重。夫典籍至繁。勢不能遍爲掇拾。去誣存實。未可概以挂漏相繩。況纂輯諸臣。皆一時淹貫之士。雖卷帙繁富。難免牴牾。而考訂明晰。亦多可資覽古之助。張耒明道雜志。稱楊億修册府元龜數卷成。輒奏之。每進本到。眞宗卽降付陳彭年。彭年博洽。不可欺毫髮。故謬誤處皆簽貼。有小差誤必見。至有數十簽。億心頗自愧。乃盛薦彭年文字。請與同修。其言雖不可盡信。然亦足見當時梭核討論。務臻詳愼。故能甄綜貫串。使數千年事。無不條理秩然也。據玉海所載。此書凡目錄十卷。音義十卷。今有目錄而無音義。蓋傳寫者久佚之矣。
</p><br/></div></body></html>