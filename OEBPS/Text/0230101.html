<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 玉靈聚義 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->玉靈聚義 五卷
</h2>
<!--ed:-->浙江巡撫採進本
<p>
<!--no:-->元陸森撰。森字茂林。平江路人。官陰陽教諭。是書前有延祐二年森自序。又有天曆二年刊書緣起。亦森所述。稱申奉平江路陰陽司校正無差。及移准本路儒學訓導考究。總管府指揮鋟梓。則當日官刻之書也。所述皆龜卜之法。其曰玉靈者。案史記龜筴傳。祝龜之詞有玉靈夫子語。司馬貞索隱。謂尊神龜而玉之。其名當取此義也。第一卷全錄徐堅初學記龜部故實詩文。及對偶之句。第二卷全錄龜筴傳。三卷以下。乃及於圖式訣法。詞旨鄙俚。不出術家之習。其書久無刊版。此本傳寫頗脫誤。證以永樂大典所載全書。卷首佚趙孟暄駱天祐范濓三序。卷三之末。佚龜經祕訣三條。卷四佚自然淸平一圖。卷五之末佚推六神行法。配入五鄉一章。自然卦頌一章。及所列十圖。蓋殘闕之本。自孔子繫易。極贊蓍德。而龜卜漸以不傳。後世術家所用。皆別立名目。以意斷制。非復古法。蓋無足貴。今亦姑存其目。所佚諸條。不復採掇葺補焉。<br/>
</p></div></body>
</html>