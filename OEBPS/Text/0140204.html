<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十 傳記類存目六 饑民圖說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十
<!--sf:-->傳記類存目六
</font><h2>
<!--ti:-->饑民圖說 一卷
</h2>
<!--ed:-->江西巡撫採進本
<p>
<!--no:-->明楊東明撰。東明有靑瑣藎言。已著錄。是編乃萬歷中東明官刑科右給事中時所上。明史王紀傳。稱東明上河南饑民圖。卽指此也。凡十四圖。前十三圖備繪流民之狀。各繫以說。皆以俚語紀實事。蓋取其易明。末一圖乃東明拜疏之像。疑爲其後人所加。然圖末亦有一跋。稱這望闕叩頭的。就是刑科右給事中小臣楊東明云云。則亦原本所有。殆以神宗宴安深宮。無由知外廷之迫切。故併繪此窘急入告之形歟。首冠以奏疏批答。及戶部議賑疏。併兩宮出內帑。百官捐俸之諭。蓋是時神宗猶未全不事事也。此圖本以告君。原不必鋟版行世。涉於居功近名。觀卷末有男春育春融刋。及六世孫榴重刋字。知其子孫表章先人。非東明所自爲矣。<br/>
</p></div></body>
</html>