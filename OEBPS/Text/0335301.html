<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 乾道稾 一卷 淳熙稾 二十卷 章泉稾 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->乾道稾 一卷
<!--ti:-->淳熙稾 二十卷
<!--ti:-->章泉稾 五卷
</h2>
<!--ed:-->永樂大典本
<p>
<!--no:-->宋趙蕃撰。蕃字昌父。號章泉。先世鄭州人。建炎初。其曾祖暘官於信州。因家焉。蕃以暘致仕恩補官。後終於直祕閣。蕃始受學劉淸之。年至五十。乃問學於朱子。朱子文集。與蕃尺牘凡六首。蕃與朱子往還詩。及他作之稱述朱子者。二十餘首。朱子答徐斯遠書。有云昌父志操文詞。皆非流輩所及。且欲其刊落枝葉。就日用閒深察義理之本然。庶幾有所據依。以造實地。不但爲騷人墨客而已。所以援引之者甚力。然蕃本詞人。晚乃講學。其究也仍以詩傳。與澗泉韓淲。有二泉先生之稱。淲集久佚。今從永樂大典裒輯。已別著錄。蕃集世亦無傳。而永樂大典所收頗富。并爲採掇編次。依舊本標題。釐爲乾道稾一卷。淳熙稾二十卷。章泉稾五卷。共二十六卷。而以蕃本傳。及劉宰所作墓表。附錄於後。初蕃爲太和簿。時受知於楊萬里。萬里贈詩有云。西昌主簿如禪僧。日餐秋菊嚼春冰。又云勸渠未要思舊隱。且與西昌作好春。又贊其寫眞云。貌恭氣和。無月下推敲之勢。神淸骨聳。非山頭瘦苦之容。一笑詩成。萬象春風。劉克莊跋亦云。近歲詩人。惟趙章泉五言。有陶阮意。詩人玉屑。載蕃論詩一則。以陳后山寄外舅詩。爲全篇之似杜者。後戴式之思家用陳韻。又全篇之似陳者。觀其持論。其詩學淵源。亦可概見矣。又張端義貴耳集。稱蕃與周必大同里。必大當軸。所任但一酒官。五十年不調。（案五十年疑當爲十五年之譌。)壽九十餘。公朝尊老。以祕閣正郞聘之不至。則蕃之恬淡自守。人品本高。宐其詩之無俗韻也。<br/>
</p></body>
</html>