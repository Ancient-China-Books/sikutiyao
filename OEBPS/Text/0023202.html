<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鄭大節家藏本

<div id="text"><font size="-1">
<!--fi:-->經部十一
<!--sf:-->書類一
</font><h2>
<!--ti:-->尚書要義 十七卷
<!--ti:-->序說 一卷
</h2><p>
<!--no:-->宋魏了翁撰。了翁謫居靖州時。著九經要義。凡二百六十三卷。皆摘注疏中精要之語。標以目次。以便簡閲。其周易要義已著錄。此其所摘尚書注疏也。孔安國傳本出依託。循文衍義。無大發明。亦無大瑕類。取宋儒說詩排小序。說春秋排三傳。而說書則不甚排孔氏。孔穎達正義。雖詮釋傳文。不肯稍立同異。而原原本本。考證粲然。故朱子語錄。亦謂尚書名物典制。當看疏文。然尚書文既聱牙。注疏又復浩汗。學者卒業爲艱。了翁汰其冗文。使後人不病於蕪雜。而一切考證之實學。已精華畢擷。是亦讀注疏者之津梁矣。是書傳寫頗稀。此本有曠翁手識一印。山陰祁氏藏書一印。澹生堂經籍記一印。猶明末祁彪佳家所藏也。原目二十卷。中第七卷第八卷第九卷並佚。無別本可以校補。今亦姑仍其闕焉。
</p><br/></div></body></html>