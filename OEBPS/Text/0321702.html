<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部六
<!--sf:-->別集類六
</font><h2>
<!--ti:-->龍學文集 十六卷
</h2><p>
<!--no:-->宋祖無擇撰。無擇字擇之。上蔡人。登進士第。歷官龍圖閣學士。知通進銀臺司。坐事謫忠正軍節度副使。移知信陽軍卒。事蹟具宋史本傳。無擇受經於孫復。而文章則傳自穆修。世傳穆參軍集卽所編次。著作頗富。南渡後僅存十之二三。紹熙三年。其曾孫袁州軍事判官行。始裒爲十卷。取無擇知陝府日歐陽修餞行詩中右掖文章煥星斗語。名之曰煥斗集。又採司馬光梅堯臣等與無擇贈答之作。曰名臣賢士詩。文凡二卷。又輯無擇叔祖岊。叔起居舍人知制誥士衡。弟福建路提刑無頗等傳記敕書。及其姪知普州德恭詩三首。曰家集。凡四卷。皆附之於後。見第十六卷行所作龍學始末中。卽此本也。惟每卷標目。別題洛陽九老祖龍學文集。蓋無擇分司西京時。與文彥博等九人爲眞率會。當時推爲盛事。故行特舉之以爲重。然諸家書目。緣是竝稱龍學文集。而煥斗集之名遂隱矣。集中詩一百二十三首。文四十二首。詩下閒註所作時地。頗爲詳審。其中如三教圓通堂。云龍學時知制誥。蔡州壼仙觀。云龍學四月八日遊。九老詩。云英宗卽位龍學充契丹國信使。皆不類無擇自註。其咏震山巖彭徵君釣臺一首。註中有紹興己未雷轟石斷之語。無擇尤不及見。殆行編次之時。以所聞補入歟。又上安撫張擇端薦孫復牛仲容書。註云初任齊州通判。居官十有一月。作此書。案宋史無擇傳但紀其舉進士後歷知南康軍。而不言嘗判齊州。與註不符。蓋史偶闕漏也。無擇爲文峭厲勁折。當風氣初變之時。足與尹洙相上下。雖流傳者少。而掇拾散亡。菁華猶未盡佚。至所附家集中如士衡之西齋話記。載宋初故事。多他書所未及。亦可以備考據焉。
</p><br/></div></body></html>