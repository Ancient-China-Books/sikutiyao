<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->集部十九
<!--sf:-->別集類十九
</font><h2>
<!--ti:-->靜修集 三十卷
</h2><p>
<!--no:-->元劉因撰。因有四書集義精要。已著錄。其早歲詩文。才情馳騁。旣乃自訂丁亥詩集五卷。盡取他文焚之。卒後門人故友。裒其軼稾。得樵菴詞集一卷。遺文六卷。拾遺七卷。最後楊俊民。又得續集二卷。捃拾殘賸。一字不遺。其中當必有因所自焚者。一例編輯。未必因本意也。後房山賈彝。復增入附錄二卷。合成三十卷。至正中官爲刊行。卽今所傳之本。其文遒健排奡。迥在許衡之上。而醇正乃不減於衡。張綸林泉隨筆曰。劉夢吉之詩古選不減陶柳。其歌行律詩。直溯盛唐。無一字作今人語。其爲文章。動循法度。舂容有餘味。如田孝子碑。桐川圖記等作。皆正大光明。較文士之筆。氣象不侔。今考其論詩有曰。魏晉而降。詩學日盛。曹劉陶謝。其至者也。惰唐而降。詩學日變。變而得正。李杜韓其至者也。周宋而降。詩學日弱。弱而復強。歐蘇黃其至者也云云。所見深悉源流。故其詩風格高邁。而比興深微。闖然升作者之堂。講學諸儒。未有能及之者。王士禎作古詩選。於詩家流別品錄頗嚴。而七言詩中。獨錄其歌行爲一家。可云豪傑之士。非門戶所能限制者矣。
</p><br/></div></body></html>