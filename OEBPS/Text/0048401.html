<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記章義 十卷
</h2><p>
<!--no:-->國朝姜兆錫撰。兆錫有周易本義述蘊。已著錄。是書大意謂禮記由漢儒掇拾而成。章段繁碎。說者往往誤斷誤連。當分章以明其義。故曰章義。其說謂如曲禮姑姊妹女子子已嫁而反。當通下父子兄弟二條爲章。儗人必於其倫。當通下君大夫士庶各條爲章。又有本非一篇。而牽合爲篇者。如經解之天子以下。聘義之問玉之屬。有簡篇互錯者。如射義篇首之射必先燕節。當是領起燕義鄕飲酒義之總辭。燕義篇首之秋合諸射節。當是領起射義之辭。逐條討論。時有所見。至於孔氏之不喪出母。及降婦人而後行禮諸條。皆徵引儀禮。以駁前人之謬。亦閒有考證。較之陳澔所注。固爲稍密。而大致循文推衍者多。如檀弓子張死。曾子有母之喪。齊衰而往哭之。此自孔子沒後之事。兆錫乃注曰。豈其未聞教之初則然歟。是未詳子張少孔子四十八歲也。疎略如是。而動輒排擊鄭孔。談何容易乎。
</p><br/></div></body></html>