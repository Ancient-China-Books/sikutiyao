<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 蜀中廣記 一百八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->蜀中廣記 一百八卷
</h2>
<!--ed:-->兩淮馬裕家藏本
<p>
<!--no:-->明曹學佺撰。學佺有易經通論。已著錄。學佺嘗官四川右參政。遷按察使。是書蓋成於其時。目凡十二。曰名勝。曰邊防。曰通釋。曰人物。曰方物。曰仙。曰釋。曰游宦。曰風俗。曰著作。曰詩話。曰畫苑。蒐採宏富。頗不愧廣記之名。其中如叙州府之高州。明史地理志云洪武五年。由州改縣。正德十三年。復爲州。珙及筠連二縣隸焉。此書仍稱高州爲縣。二縣亦不爲之屬。又成都府之資陽縣。明史地理志屬簡州。此書不繫簡州。而別列於仁壽井研二縣後。皆未免編次偶疎。王士禎古夫于亭雜錄曰。丹鉛錄載東坡贈靑神楊棟詞云。允文事業從容了。要岷岷人物。後先相照。見說君王曾有問。似此人才多少。而引小說高宗問馬騏。蜀中人才如允文者有幾云云。案允文采石之功。在南渡後。東坡之沒久矣。安得先有此詞。而曹能始蜀中十志亦載之。略無駁正。又曰蜀中十志以物類相感志十八卷。爲東坡撰。謬甚。則譌舛牴牾。亦時時閒出。蓋援據旣博。則精粗畢括。同異兼陳。亦事勢之所必至。要之不害其大體。談蜀中掌故者。終以全蜀藝文志。及是書。爲取材之淵藪也。<br/>
</p></div></body>
</html>