<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 漢武帝內傳 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->漢武帝內傳 一卷
</h2>
<!--ed:-->江蘇巡撫採進本
<p>
<!--no:-->舊本題漢班固撰。隋志著錄二卷。不註撰人。宋志亦註曰不知作者。此本題曰班固。不知何據。殆後人因漢武故事。僞題班固。遂併此書歸之歟。漢書東方朔傳贊。稱好事者取奇言怪語。附著之朔。此書乃載朔乘龍上昇。與傳贊自相矛盾。其不出於固。灼然無疑。其文排偶華麗。與王嘉拾遺記陶宏景眞誥。體格相同。考徐陵玉臺新咏序。有靈飛六甲高擅玉函之句。實用此傳六甲靈飛十二事封以白玉函語。則其僞在齊梁以前。又考郭璞遊仙詩。有漢武非仙才句。與傳中王母所云殆恐非仙才語相合。葛洪神仙傳所載孔元方告馮遇語。與傳中稱受之者四十年傳一人。無其人。八十年可頓受二人。非其人謂之泄天道。得其人不傳。是謂蔽天寶。云云相合。張華博物志。載漢武帝好道。西王母七月七日漏七刻乘紫雲車來云云。與此傳亦合。今本博物志。雖眞僞相參。不足爲證。而李善註文選洛神賦。已引博物志此語。足信爲張華之舊文。其殆魏晉閒文士所爲乎。陸德明莊子釋文。註大宗師篇西王母。亦引漢武內傳。云西王母與上元夫人降帝美容貌神仙人也事。與今本所載同。而文句逈異。或德明檃栝其詞歟。錢曾讀書敏求記曰。漢武內傳一卷。孱守居士空居閣校本。<span class="jiazhu">案孱守居士。常熟馮舒之別號也。</span>廣記删去元靈二曲。及十二事篇目。又脫朱鳥窗一段。對過始知此本爲完書。案李商隱詩曰。玉桃偷得憐方朔。金屋修成貯阿嬌。又曰。如何漢殿穿鍼夜。又向窗前覷阿環。皆用朱鳥窗事。知古本當有此一段。李善註文選郭璞遊仙詩。引漢武內傳西王母侍女歌曰。遂乘萬龍輴馳聘眄九野二句。正元靈曲中語。知古本當有此二曲。錢曾所云良是。今檢此本。亦無元靈二曲。及朱鳥窗一段。而有十二事之篇目。與曾所說又不同。又玉海引中興書目曰。漢武帝內傳二卷。載西王母事。後有淮南王公孫卿稷邱君八事。乃唐終南元都道士游巖所附。今亦無此八事。蓋明人删竄之本。非完書矣。<br/>
</p></div></body>
</html>