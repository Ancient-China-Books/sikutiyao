<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->史部二十五
<!--sf:-->地理類二
</font><h2>
<!--ti:-->崑崙河源考 一卷
</h2><p>
<!--no:-->國朝萬斯同撰。斯同有廟制圖考。已著錄。是書以元篤什言河源崑崙。與史記漢書不合。水經所載。亦有謬誤。因歴引禹貢禹本紀爾雅淮南子。及各史之文。以考證之。考張騫言河源出鹽澤。司馬遷又言河源出于闐天子。案古圖書名河所出山曰崑崙。後來諸書。都無異説。唐書吐谷渾傳。始有李靖望積石山覽觀河源之言。而亦未確有所指。迨篤什奉命行求。稱得之朶甘思西鄙。潘昂霄等妄爲附會經傳。音譯舛譌。遂以鄂敦塔拉之潛行復見者。指爲河源。以阿木尼瑪勒占木遜山。卽古積石山者。指爲崑崙。元史因而採入地理志中。耳食相沿。混淆益甚。我國家德威遐播。天山兩道。盡入版圖。月竁以西。皆我戸闥。案圖考索。知河有重源。篤什所訪。僅及其伏地再出者。而河水之出葱嶺於闐。注鹽澤。潛行至積石者。則篤什皆未之見。伏讀御批通鑑輯覽。考核精詳。河源始確有定論。斯同此書。作於康熙之初。核以今所目驗。亦尚不盡脗合。然時西域未通。尚未得其實據。而斯同穿穴古書。參稽同異。卽能灼知張騫所說不誣。而極論潘昂霄等之背馳騖亂。凡所指陳。倶不甚相遠。亦可謂工於考證。不汨沒於舊說者矣。錄存其書。益以見睿鑒折衷。超軼萬古也。
</p><br/></div></body></html>