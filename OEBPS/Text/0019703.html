<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 周易撥易堂解 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->周易撥易堂解 二十卷
</h2>
<!--ed:-->江蘇巡撫採進本
<p>
<!--no:-->國朝劉斯組撰。斯組字斗田。新建人。雍正甲辰舉人。官𣏌縣知縣。是書前有記略。載梓此書時。其壻夢二童歌詩曰。不不不。九六乾坤七四執。黃農非古世非今。理數瓜分一太極。又載著是書時。其姪夢閣上有硃題撥易閣三字。因以爲名。其事頗渉幻杳。似乎故神其說。又謂撥字有發揮三才之義。不知說文撥字在手部。篆作〓。隸省作才。非从才也。其書首二卷皆圖說。大抵因舊解而曼衍之。又謂論語中庸。皆通於易。卽陳際泰羣經輔易說之意。夫六經一貫。理無不通。至於才辨縱橫。隨心牽引。如解飛龍在天。曰此則唐人所謂龍池躍龍。龍已飛矣。入天門。開黃道。艮闕亦具爻內。讀易方解詩中寫龍德特全。是豈詁經之體耶。<br/>
</p></div></body>
</html>