<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春王正月考 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春王正月考 二卷
</h2>
<!--ed:-->兩江總督採進本
<p>
<!--no:-->明張以寧撰。以寧字志道。吉田人。元泰定丁卯進士。官至翰林侍講學士。入明仍故官。洪武二年。奉使冊封安南王。還卒於道。事蹟具明史文苑傳。史稱以寧以春秋致高第。故所學尤專。春秋多所自得。撰胡傳辨疑最辨博。惟春王正月考未就。寓安南踰半歲。始卒業。今胡傳辨疑已佚。惟此書存。考三正疊更。時月竝改。經書正月繫之於王。則爲周正不待辨。正月正歲二名。載於周禮。兩正竝用。皆王制也。左氏發傳特曰王周正月。則正月建子。亦無疑。自漢以來。亦無異議。至唐劉知幾史通。始以春秋爲夏正。世無信其說者。自程子泥於行夏之時一言。盛名之下。羽翼者衆。胡安國遂實以夏時冠周月之說。程端學作春秋或問。遂堅持門戶。以梅賾僞書爲據。而支離蔓引以證之。愈辨而愈滋顛倒。夫左氏失之誣。其閒偶爾失眞。或亦閒有。至於本朝正朔。則婦人孺子皆知之。不應左氏誤記。卽如程子之說。以左氏爲秦人。亦不應距周末僅數十年。卽不知前代正朔也。異說紛紛。殆不可解。以寧獨徵引五經。參以史漢。著爲一書。決數百載之疑案。可謂卓識。至於當時帝王之後。許用先代正朔。故宋用商正。見於長葛之傳。諸侯之國。亦或用夏正。故傳載晉事。與經皆有兩月之差。古書所記。時有參互。後儒執爲論端者。蓋由於此。以寧尚未及抉其本原。又伊訓泰誓諸篇。皆出古文。本不足據。以寧尚未及明其僞託。而周禮正歲正月之兼用。僅載鄭注數語。亦未分析暢言之。以祛疑似。於辨證尚爲未密。然大綱旣得。則細目之少疎。亦不足以病矣。<br/>
</p></div></body>
</html>