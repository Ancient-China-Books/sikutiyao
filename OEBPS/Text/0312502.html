<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 杜詩攟 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->杜詩攟 四卷
</h2>
<!--ed:-->江蘇巡撫採進本
<p>
<!--no:-->明唐元竑撰。元竑字遠生。烏程人。萬曆戊子舉人。明亡不食死。論者以首陽餓夫比之。是編乃其讀杜詩時所劄記。所閱蓋千家註本。其中附載劉辰翁評。故多駁正辰翁語。自宋人倡詩史之說。而箋杜詩者。遂以劉昫宋祁二書。據爲稾本。一字一句。務使與紀傳相符夫忠君愛國。君子之心。感事憂時。風人之旨。杜詩所以高於諸家者。固在於是。然集中根本不過數十首耳。咏月而以爲比肅宗。詠螢而以爲比李輔國。則詩家無景物矣。謂紈袴下服比小人。謂儒冠上服比君子則詩家無字句矣。元竑所論。雖未必全得杜意。而刊除附會。涵泳性情。頗能會於意言之外。其中如白鷗沒浩蕩句。必抑蘇軾而申宋敏求。宛馬總肥秦苜蓿句。正用漢武帝離宮種苜蓿事。而執誤本春苜蓿事。以爲不對漢嫖姚。又往往喜言詩讖。尤屬不經。然大旨合者爲多。勝舊註之穿鑿遠矣。<br/>
</p></div></body>
</html>