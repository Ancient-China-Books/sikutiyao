<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->湖北巡撫採進本

<div id="text"><font size="-1">
<!--fi:-->史部十九
<!--sf:-->傳記類存目五
</font><h2>
<!--ti:-->學統 五十六卷
</h2><p>
<!--no:-->國朝熊賜履撰。賜履字敬修。孝感人。康熙戊戌進士。官至大學士。是書以孔子顏子曾子子思孟子周子二程子朱子九人爲正統。以閔子以下至明羅欽順二十三人爲翼統。以冉伯牛以下至明高攀龍一百七十八人爲附統。以荀卿以下至王守仁七人爲雜統。以老莊楊墨告子及二氏之流爲異統。夫尚論古人。辨其行事之醇疵。立言之得失。俾後人知所法戒。足矣。必錙錙銖銖。較其品第而甲乙之。末免與班固古今人表。同一悠謬。況薛瑄胡居仁羅欽順。俱尊之稱字稱先生。而伯牛子路諸賢。乃皆卑之而書名。軒輊之閒。不知何所確據。又荀況揚雄王通蘇軾。均以雜統而稱子。陸九淵陳獻章王守仁。又以雜統而書字。褒貶之閒。亦自亂其例也。
</p><br/></div></body></html>