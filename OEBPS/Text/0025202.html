<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 禹貢長箋 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->禹貢長箋 十二卷
</h2>
<!--ed:-->浙江巡撫採進本
<p>
<!--no:-->國朝朱鶴齡撰。是編專釋禹貢一篇。前列二十五圖。自禹貢全圖。以及導山導水。皆依次隨文詮解。多引古說。而以己意折衷之。禹貢自宋元以來。注釋者不下數十家。雖得失互見。要以胡渭之禹貢錐指爲最善。此書作於胡渭之前。如解治梁及岐。力主狐岐爲冀州之境。則於理未合。蓋岐實雍地。當時水之所壅。惟雍爲甚。故治冀必先治雍。而後壺口可得而疏。孔傳所云壺口在冀州。岐在雍州。從東循山治水而西。此語最爲明晰。鶴齡所以反其說者。殆以冀州之中。不當及雍地。不知冀爲天子之都。何所不包。古人字句。原未拘泥。如荊州云江漢朝宗於海。荊固無海。亦不過推江漢所歸言之耳。卽此可以爲例。又何必斤斤致疑乎。至其三江一條。既主鄭康成左合漢右合彭蠡泯江居中之說。而又兼取蔡傳。以韋昭顧夷所謂三江口者當之。亦殊無定見。又古黑水聯絡雍梁。而鶴齡必區而二之。蜀漢之山本相連。而鶴齡謂蜀之磻非雍之嶓。倶未爲精密。又於敷淺原兼取禹過之及江過之二說尤屬騎牆。此類皆其所短。殊不及胡渭書之薈萃精博。而㫄引曲證。亦時多剏獲。尚屬瑕瑜滲半。且其於貢道漕河經由脈絡。剖析條理。亦較他本爲詳。故仍錄存其書。與禹貢錐指相輔焉。<br/>
</p></div></body>
</html>