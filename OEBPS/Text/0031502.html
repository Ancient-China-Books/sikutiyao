<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 讀詩私記 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->讀詩私記 二卷
</h2>
<!--ed:-->浙江巡撫採進本
<p>
<!--no:-->明李先芳撰。先芳字伯承。號北山。監利人。寄籍濮州。嘉靖丁未進士。官至尚寶司少卿。明史文苑傳。載王世貞所定廣五子。先芳其一也。是書成於隆慶四年。所釋大抵多從毛鄭。毛鄭有所難通。則參之呂氏讀詩記。嚴氏詩緝諸書。其自序曰。文公謂小序不得小雅之說。一舉而歸之刺。馬端臨謂文公不得鄭衞之風。一舉而歸之淫。胥有然否。不自揣量。折衷其閒云云。蓋不專主一家者。故其議論平和。絶無區分門戸之見。如說鄭風子衿。仍從學校之義。則不取宋學。謂國風小雅。初無變正之名。則不從漢說。至楚茨南山等四篇。則小序與集傳之說竝存。不置可否。蓋小序皆以爲刺幽王。義有難通。而集傳所云。又於古無考。故闕所疑也。雖援據不廣。時有闕略。要其大綱。與鑿空臆撰者殊矣。朱彝尊經義考。載先芳有毛詩考正。不列卷數。註曰未見。而不載此書。其爲一書兩書。蓋不可考。然此書亦多辨定毛傳。或彝尊傳聞未審。誤記其名歟。<br/>
</p></div></body>
</html>