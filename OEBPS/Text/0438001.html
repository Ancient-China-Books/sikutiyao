<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十九 詩文評類二 金石例 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->金石例 十卷
</h2>
<!--ed:-->山東巡撫採進本
<p>
<!--no:-->元潘昂霄撰。昂霄有河源記。已著錄。是書一卷至五卷。述銘誌之始。於品級塋墓羊虎德政神道家廟賜碑之制。一一詳考。六卷至八卷。述唐韓愈所撰碑誌。以爲括例。於家世宗族職名妻子死葬日月之類。咸條列其文。標爲程式。九卷則雜論文體。十卷則史院凡例。然昂霄是書。以金石例爲名。所述宜止於碑誌。而泛及雜文之格。與起居注之式。似乎不倫。又雜文之中。其目載有郝伯常先生編類金石八例。蒼崖先生十五例二條。皆有錄無書。九卷之末有跋云。右先生金石例。皆取韓文類輯以爲例。大約與徐秋山括例。相去不遠。若再備錄。似爲重複。故止記其目於此。然則最後二卷。其始必別自爲編。附之金石例後。後人刊版。乃併爲一書。又知六卷至八卷。所謂韓文括例者。皆全採徐氏之書。非昂霄所自撰矣。其書敍述古制。頗爲典核。雖所載括例。但擧韓愈之文。未免擧一而廢百。然明以來金石之文。往往不考古法。漫無矩度。得是書以爲依據。亦可謂尚有典型。愈於率意妄撰者多矣。書在元代。版凡三刻。此本乃其子詡至正五年刊於鄱陽者也。<br/>
</p></div></body>
</html>