<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 近光集 三卷 扈從詩 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->近光集 三卷
<!--ti:-->扈從詩 一卷
</h2>
<!--ed:-->江蘇巡撫採進本
<p>
<!--no:-->元周伯琦撰。伯琦有六書正譌。已著錄。當順帝時。伯琦以文章知遇。出入禁廷。因別裒錄所作。爲此二集。近光集。乃後至元八年庚辰。由國史院編修。擢翰林修撰。同知制諾。至正元年辛巳爲授經郎。經筵譯文官。二年壬午爲簾內官。四年甲申陞監書博士。五年乙西改崇文監丞。迄於出爲海北廣東道肅政廉訪使。凡五年之詩。扈從詩。則至正十二年壬辰。由翰林直學士兵部侍郎拜監察御史。扈從上京之作也。近光集中。述朝廷典制爲多。可以備掌故。扈從詩中。記邊塞聞見爲詳。可以考風土。而伯琦文章淹雅。亦足以摹寫而敍述之。溯元季之遺聞者。此二集與楊允孚灤京百詠。亦略具其梗概矣。<br/>
</p></div></body>
</html>