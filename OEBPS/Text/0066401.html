<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 經典釋文 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->經典釋文 三十卷
</h2>
<!--ed:-->內府藏本
<p>
<!--no:-->唐陸元朗撰。元朗字德明。以字行。吳人。貞觀中官國子博士。兼太子中允。事蹟具唐書本傳。此書前有自序。云癸卯之歲。承乏上庠。因撰集五典孝經論語及老莊爾雅等音。古今竝錄。經註畢詳。訓義兼辯。示傳一家之學。考癸卯爲陳後主至德元年。豈德明年甫弱冠。卽能如是淹博耶。或積久成書之後。追紀其草創之始也。首爲序錄一卷。次周易一卷。古文尚書二卷。毛詩三卷。周禮二卷。儀禮一卷。禮記四卷。春秋左氏六卷。公羊一卷。穀梁一卷。孝經一卷。論語一卷。老子一卷。莊子三卷。爾雅二卷。其列老莊於經典。而不取孟子。頗不可解。蓋北宋以前。孟子不列於經。而老莊則自西晉以來。爲士大夫所推尚。德明生於陳季。猶沿六代之餘波也。其例諸經皆摘字爲音。惟孝經以童蒙始學。老子以衆本多乖。各摘全句。原本音經者用墨書。音註者用朱書。以示分別。今本則經註通爲一例。蓋刋版不能備朱墨。又文句繁夥。不能如本草之作陰陽字。自宋以來。已混而併之矣。所採漢魏六朝音切。凡二百三十餘家。又兼載諸儒之訓詁。證各本之異同。後來得以考見古義者。注疏以外。惟賴此書之存。眞所謂殘膏賸馥。沾溉無窮者也。自宋代監本注疏。卽析附諸經之末。故文獻通考。分見各門。後又散附注疏之中。往往與注相淆。不可辨別。此爲通志堂刻本。猶其原帙。何焯點校經解目錄。頗嗤顧湄校勘之疏。然字句偶譌。規模自在。研經之士。終以是爲考證之根柢焉。<br/>
</p></div></body>
</html>