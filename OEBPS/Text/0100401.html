<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類二 新唐書 二百二十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二
<!--sf:-->正史類二
</font><h2>
<!--ti:-->新唐書 二百二十五卷
</h2>
<!--ed:-->內府刊本
<p>
<!--no:-->宋歐陽修宋祁等奉敕撰。其監修者。則曾公亮。故書首進表。以公亮爲首。陳振孫書錄解題曰。舊例修書。止署官高一人名銜。歐公曰。宋公於我爲前輩。且於此書用力久。何可沒也。遂於紀傳各著之。宋公感其退遜。故書中列傳題祁名。本紀志表題修名。然考隋書諸志。已有此例。實不始於修與祁。又宋史呂夏卿傳。稱宰相世系表。夏卿所撰。而書中亦題修名。則仍以官高者爲主。特諸史多用一人。此用二人爲異耳。是書本以補正劉昫之舛漏。自稱事增於前。文省於舊。劉安世元城語錄則謂事增文省。正新書之失。而未明其所以然。今卽其說而推之。史官記錄。具載舊書。今必欲廣所未備。勢必蒐及小說而至於猥雜。唐代詞章。體皆詳贍。今必欲減其文句。勢必變爲澀體而至於詰屈。安世之言。所謂中其病源者也。若夫史漢本紀。多載詔令。古文簡質。至多不過數行耳。唐代王言。率崇縟麗。駢四儷六。累牘連篇。宋敏求所輯唐大詔令。多至一百三十卷。使盡登本紀。天下有是史體乎。祁一例刊除。事非得已。過相訾議。未見其然。至於呂夏卿私撰兵志。見晁氏讀書志。宋祁別撰紀志。見王得臣麈史。則同局且私心不滿。書甫頒行。吳縝糾謬卽踵之而出。其所攻駁。亦未嘗不切中其失。然一代史書。網羅浩博。門分類別。端緒紛拏。出一手則精力難周。出衆手則體裁互異。爰從三史。以逮八書。牴牾參差。均所不免。不獨此書爲然。呂宋之書。未知優劣。吳縝所糾。存備考證則可。因是以病新書。則一隅之見矣。<br/>
</p></div></body>
</html>