<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 經濟文衡前集 二十五卷 後集 二十五卷 續集 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->經濟文衡前集 二十五卷
<!--ti:-->後集 二十五卷
<!--ti:-->續集 二十二卷
</h2>
<!--ed:-->安徽巡撫採進本
<p>
<!--no:-->不著編輯者名氏。初刻於正德辛巳。有楊一淸序。但稱先儒所輯。再刻於萬歷丙午。有朱吾弼序。但稱爲董崇相家藏本。亦不能指作者何人。黃虞稷千頃堂書目。則載是書爲馬季機編。所列前集後集續集之目。亦皆相合。乾隆乙未。南昌楊雲服重刻。程恂序之。稱爲宋滕珙編。考滕珙字德章。號蒙齋。婺源人。淳熙十四年進士。官合肥令。與兄璘俱遊朱子之門。朱子銘其父墓。稱二子皆有聲州縣閒。又稱珙廷對甚佳。蓋亦新安高弟也。今觀是書。取朱子語錄文集。分類編次。前集皆論學。後集皆論古。續集則兼二集所遺而補之。每一論。必先著其緣起。次標其立論之意。條分縷析。條理秩然。視他家所編經世大訓之類。或簡而不詳。或繁而少緒者。迥乎不同。卽不出於珙手。要非學有淵源者不辦也。惟是朱子平生學問。大端具見於此。而獨以經濟爲名。殆不可曉。卽以開卷一篇論之。太極無極有何經濟可言耶。其門目亦太煩碎。多不應分而分之。前集尤甚亦爲一瑕。讀者取其宏旨可耳。<br/>
</p></body>
</html>