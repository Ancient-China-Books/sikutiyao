<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 藕居士詩話 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->藕居士詩話 二卷
</h2>
<!--ed:-->浙江鮑士恭家藏本
<p>
<!--no:-->明陳懋仁撰。懋仁有年號韻編。已著錄。是書卷末。論盧照隣詩玉帛委奄尹。鈇質嬰縉紳句。以爲此熹宗朝十字史。則作於崇禎時矣。懋仁及與袁宏道鍾惺譚元春游。故其論詩大旨。以公安竟陵爲宗。自序謂考證多而評騭少。今觀其書。如元王烈婦明鐵鉉女諸條。亦稍能辨析。而舛漏之處甚多。如徐禎卿觀射歌。突如流星中如樹。此自用詩四鍭如樹語。而引儀禮之皮樹以爲獸名。則如字定作何解。杜甫杜鵑詩。證以三絕句之叠用刺史明鵑字爲韻是已。又引白頭吟之郭東亦有樵二句。則不知此乃晉樂所加以諧律。非本詞也。詩新臺有泚。說文作玼。自是當時別本。而以爲泚誤作玼。是未勘說文。所引五經不同者。不止於此。謂蜀道難始梁張悰。不始李白。不知郭茂倩樂府詩集所載。乃以梁元帝爲首。謂楊愼趙州館喜晴七言律詩。以朋字押入東韻爲合古法。是誤以古韻論律韻。謂傅玄以矟押貊爲無韻之詩。不知矟在覺部。江之入聲。貊在陌部。庚之入聲。正穿鼻七聲之相通。又誤以律韻議古韻。至引尸子死人爲歸人句。證邱爲詩之萬里一歸人。更與本義相左矣。所註杜詩諸故實。亦茫無根據。無一字之可信也。<br/>
</p></div></body>
</html>