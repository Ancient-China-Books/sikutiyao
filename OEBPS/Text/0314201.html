<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 五百家註音辯昌黎先生文集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->五百家註音辯昌黎先生文集 四十卷
</h2>
<!--ed:-->內府藏本
<p>
<!--no:-->宋魏仲舉編。仲舉建安人。書前題慶元六年刻於家塾。實當時坊本也。首列評論詁訓音釋諸儒名氏一篇。自唐燕山劉氏。迄潁人王氏。共一百四十八家。又附以新添集註五十家。補註五十家。廣註五十家。釋事二十家。補音二十家。協音十家。正誤二十家。考異十家。統計祇三百六十八家。不足五百之數。而所云新添諸家。皆不著名氏。大抵虛構其目。務以炫博。非實有其書。卽所列一百四十八家。如皇甫湜孟郊張籍等。皆同時唱和之人。劉昫宋祁范祖禹等。亦僅撰述唐史。均未嘗詮釋文集。乃引其片語。卽列爲一家。亦殊牽合。蓋與所刊五百家註柳集。均一書肆之習氣。然其閒如洪興祖朱子程敦厚朱廷玉樊汝霖蔣璨任淵孫汝聽韓醇劉崧祝充張敦頤嚴有翼方崧卿李樗鄭耕老陳汝義劉安世謝無逸李朴周行己蔡夢弼高元之陸九淵陸九齡郭忠孝郭雍程至道許開周必大史深大等。有考證音訓者。凡數十家。原書世多失傳。猶賴此以獲見一二。亦不可謂非仲舉之功也。朱彝尊稱此書尚有宋槧本。在長洲文氏。後歸李日華家。正集之外。尚有外集十卷。別集一卷。附論語筆解十卷。此本止四十卷。而外集別集不與焉。蓋流傳旣久。又有所闕佚矣。<br/>
</p></div></body>
</html>