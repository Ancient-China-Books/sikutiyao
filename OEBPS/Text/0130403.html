<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十五 傳記類存目一 孔子弟子傳略 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十五
<!--sf:-->傳記類存目一
</font><h2>
<!--ti:-->孔子弟子傳略 二卷
</h2>
<!--ed:-->兩江總督採進本
<p>
<!--no:-->明夏洪基撰。其書合家語史記所載孔門弟子。得八十人。卷首凡例。稱家語弟子解止記姓名邑里。而言行散見別卷。史記雜撮經書。語無倫次。四書人物考。及備考。收錄羣書。龐亂無紀。是編各傳。首敍聖賢教學。次及行事。終以評語。於經史典確者。大書列爲正傳。事瑣文異者。小書附焉。妄誕者雜錄備覽。其蒐擇頗勤。然論語禮記之文。人人習讀。亦一字一句。備錄不遺。未免宂贅。卷末附錄者九人。爲仲孫何忌仲孫說左丘明伯魚子思孟子顏涿聚公罔之裘序點。其辨仲孫說與南宮适爲二人。顏涿聚與顏讎由爲二人。論語左丘明與傳春秋者爲一人。皆爲典核。至公伯寮之列於弟子。雖據史記。然明代已罷其祀。洪基仍濫載入。則不免失考也。<br/>
</p></body>
</html>