<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 禹貢臆參 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->禹貢臆參 無卷數 
</h2>
<!--ed:-->江蘇巡撫採進本
<p>
<!--no:-->國朝楊陸榮撰。陸榮有易互。已著錄。是書於經文之下。詳載蔡傳。而並錄地理今釋。以糾其誤。亦閒附己說。然頗有攻詰未當者。若三江既入震澤底定一條。初學記引鄭康成注。漢江爲北江。右令彭蠡爲南江。岷江居中爲中江。後儒咸主鄭義。而陸榮力攻之。謂周禮職方。於荊州曰其川江漢。於揚州曰其川三江。若江漢卽三江之二。又何以一表之於荊。又再表之於揚也。考職方氏有曰。河東曰兗州。其川河泲。東北曰幽州。其川河泲。一河泲。而既表之於兗。又表之於幽。陸榮又何以難之也。陸榮又謂職方氏曰。其川三江。其浸五湖。苟彭蠡可以爲南江。則是一水而分列於川浸。蓋主李善可馬貞之注。以彭蠡爲五湖之一。然虞翻韋昭張勃酈道元張守節陸龜蒙李宗諤諸家。皆與善及貞注不同。則五湖必兼彭蠡。尚未可確定。亦不得執以駁三江矣。<br/>
</p></div></body>
</html>