<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 覆瓿集 七卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->覆瓿集 七卷
<!--ti:-->附錄 一卷
</h2>
<!--ed:-->兩江總督採進本
<p>
	<!--no:-->明朱同撰。同字大同。自號紫陽山樵。休寧人。翰林學士升之子。明史附見升傳末。是集末有范檁跋。<span class="jiaozhusup">校：檁字据彙訂本第五四八五頁補。</span>稱洪武中以人材舉爲東宮官。尋進禮部侍郎。而同時范準作雲漢歸隱圖跋。則云由吏部員外郎陞禮部侍郎。準字平仲。嘗受業於升。與同交至契。所記宜得其實。又明史但載同坐事死。而不著其詳。蔣一葵堯山堂外紀。乃云同以詞翰受知。官人多乞書便面。一日御溝有浮戶。帝疑之。遂賜死。其說頗荒唐。未可信也。集凡詩三卷。多元末之作。爽朗有格。文四卷。議論純粹。不愧儒者之言。惟編錄者不解體裁。知有拗體律詩。而不知何者爲拗體。遂以七言古體之八句者。列爲律詩。弇陋殊甚。今姑仍舊本錄之。而附糾其謬焉。<br/>
</p></div></body>
</html>
