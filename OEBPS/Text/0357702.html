<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 柘軒集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->柘軒集 四卷
</h2>
<!--ed:-->兩淮鹽政採進本
<p>
<!--no:-->明凌雲翰撰。雲翰字彥翀。錢塘人。元至正十九年。舉浙江鄉試。除平江路學正。不赴。洪武辛酉。以薦授四川成都教授。坐貢舉乏人。謫南荒以卒。事見歸田詩話。瞿宗吉與之最契。語必不誣。或以爲卒於官者誤也。所作詩文雜著。藏稾於家。至永樂中。其孫始編爲四卷。朱彝尊靜志居詩話。稱雲翰學於陳衆仲。故其詩華而不爲靡。馳騁而不離乎軌。今案集有宣德中王羽序云。莆田陳衆仲。提舉浙路儒學政。以文鳴於東南。程以文聲譽與之伯仲。柘軒汎掃程門。獲承指授。其里人夏節。作雲翰行述。亦云早遊黟南程以文之門。是雲翰所師事者。乃程以文而非陳旅。諸家所記甚明。彝尊之言。未如何據。至謂其五言如陪祭作。七言如鬼獵圖。才情奔放。不可羈靮。直可搴郁離之旗。摩靑邱之壘。則評品頗當。於雲翰非溢量也。<br/>
</p></div></body>
</html>