<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 御定歷代賦彙 一百四十卷 外集 二十卷 逸句 二卷 補遺 二十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御定歷代賦彙 一百四十卷
<!--ti:-->外集 二十卷
<!--ti:-->逸句 二卷
<!--ti:-->補遺 二十二卷
</h2>
<p>
<!--no:-->康煕四十五年聖祖仁皇帝御定。賦雖古詩之流。然自屈宋以來。卽與詩別體。自漢迄宋。文質遞變。格律日新。元祝堯作古賦辨體。於源流正變。言之詳矣。至於歷代鴻篇。則不能備載。明人作賦苑。近人作賦格。均千百之中。錄存十一。未能賅備無遺也。是編所錄。上起周末。下訖明季。以有關於經濟學問者爲正集。分三十類。計三千四十二篇。其勞人思婦。哀怨窮愁。畸士幽人。放言任達者。別爲外集。分八類。計四百二十三篇。旁及佚文墜簡。片語單詞。見於諸書所引者。碎璧零璣。亦多資考證。裒爲逸句二卷。計一百一十七篇。又書成之後。補遺三百六十九篇。散附逸句五十篇。二千餘年體物之作。散在藝林者。耳目所及。亦約略備焉。揚雄有言。能讀千賦則能賦。是編且四倍之。學者沿波得奇。於以黼黻太平。潤色鴻業。亦足和聲鳴盛矣。<br/>
</p></div></body>
</html>