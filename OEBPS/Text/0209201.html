<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 外臺祕要 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->外臺祕要 四十卷
</h2>
<!--ed:-->通行本
<p>
<!--no:-->唐王燾撰。燾郿人。王珪孫也。唐書附見珪傳。稱其性至孝。爲徐州司馬。母有疾。彌年不廢帶。視絮湯劑。（案視絮二字未詳。然玉海所引亦同。是宋本已然。姑仍其舊。）數從高醫游。遂窮其術。因以所學作外臺祕要。討繹精明。世寶焉。歷給事中鄴郡太守。藝文志載外臺祕要四十卷。又外臺要略十卷。今要略久佚。惟祕要尚傳。此本爲宋治平四年孫兆等所校。明程衍通所重刻。前有天寶十一載燾自序。又有皇祐二年內降劄子。及兆校上序。其卷首乃題林億等名。考書錄解題引宋會要。稱嘉祐二年置校正醫書局於編修院。以直集賢院掌禹錫林億校理。張洞校勘。蘇頌等並爲校正。後又命孫奇高保衡孫兆同校正。每一書畢卽奏上。億等皆爲之序。則卷首題林億名。乃統以一局之長。故有等字也。燾居館閣二十餘年。多見宏文館圖籍方書。其作是編。則成於守鄴時。其結銜稱持節鄴郡諸軍事兼守刺史。故曰外臺。（案猗覺寮雜記曰。外臺見唐高元裕傳。故事三司監院官帶御史者。號外臺。）書錄解題。作外臺祕要方。自序亦同。唐書及孫兆序中。皆無方字。蓋相沿省其文耳。書分一千一百四門。皆先論而後方。其論多以巢氏病源爲主。每條下必詳註原唐在某卷。世傳引書註卷第。有李涪刊誤。及程大昌演繁露。而不知例創於燾。可以見其詳確。其方多古來專門祕授之遺。陳振孫在南宋末。已稱所引小品。深師崔氏許仁則張文仲之類。今無傳者。猶閒見於此書。今去振孫四五百年。古書益多散佚。惟賴燾此編以存。彌可寶貴矣。其中閒及禁術。蓋千金翼方。已有此例。唐小說載賈耽以千年梳治蝨瘕爲異聞。其方乃出於此書第十二卷中。宋小說載以念珠取誤吞漁鉤爲奇技。其方乃在今八卷中。又唐制臘日賜口脂而藥。今不知爲何物。其方亦具在三十一卷中。皆以資博物。三十七卷三十八卷皆乳石論。世說載何晏稱服五石散。令人神情開朗。玉臺新詠。有姬人怨服散詩。蓋江左以來。用爲服食之術。今無所用。又二十八卷載貓鬼野道方。與巢氏病源同。亦南北朝時鬼病。唐以後絕不復聞。然存之亦足資考訂也。衍道刻此書。頗有校正。惟不甚解唐以前語。與後世多異。如痢門稱療痢稍較。衍道註曰。較字疑誤。考唐人方言。以稍可爲校。故薛能黃蜀葵詩。有記得玉人春病校句。馮班校才調集。辨之甚明。衍道知其有誤。而不知較爲校誤。猶爲未審。然大致多所訂定。故今亦並存焉。<br/>
</p></body>
</html>