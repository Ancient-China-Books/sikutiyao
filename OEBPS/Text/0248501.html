<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 野客叢書 三十卷 坿野老記聞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->野客叢書 三十卷
<!--st:--><font size="-1">坿</font>野老記聞 一卷
</h2>
<!--ed:-->浙江巡撫採進本
<p>
<!--no:-->宋王楙撰。楙字勉夫。長洲人。養母不仕。惟杜門著述。當時稱爲講書君。是書皆考證典籍異同。前有慶元元年自序。又有嘉泰二年自記一條。稱此書自慶元改元以來。凡三筆矣。繼觀他書。閒有暗合。不免有所竄易云云。蓋刻意自成一家之言。故書中頗譏洪邁容齋隨筆不免蹈襲。然如和嶠千丈松一條。周凱阿奴火攻一條。皆黃朝英緗素雜記之說。灰釘一條。自云後見藝苑雌黃。亦引此辨。與余暗合。蓋删除尚有未盡也。其閒引據旣繁。亦不免小有疎舛。如歐陽修詩本義。謂毛萇以前。無以騶虞爲獸者。楙引六韜以駁之。趙岐孟子題詞。謂孟子無字。楙引孔叢子以駁之。顏師古漢書註。謂玉樹在甘泉。而楙引漢武故事以駁之。傅奕請正佛法表。謂佛漢明帝時入中國。楙引劉向列仙傳序以駁之。杜甫詩筆架沾窗雨句。本詠實景。而楙改沾爲占。引開元天寶遺事以證之。不知是皆晚出僞書。不足爲據也。庾信哀江南賦。晉鄭靡依魯衞不睦句。本反用左傳語。而楙謂非其本義。黃庭堅詩註。引烏孫公主琵琶事。本出傅元琵琶賦序。其石崇王明君詞。乃因烏孫公主之例。想其亦必如是。而楙轉據明君事以駁烏孫公主事。秦觀詞杜鵑聲裏斜陽暮。楙辨暮字不誤。似矣。復謂當作斜陽曙。以避英宗廟諱而改。夫斜陽豈可云曙耶。<span class="jiazhu">案觀詞元作社鵑聲裏斜陽樹。宣和中歌者避英宗嫌名。改樹爲暮。見項安世家說。</span>張祜寧王之詩。自屬追詠。而楙以爲目擊。又以與祜詩年代不符。則造爲祜身歷十一朝年一百二十餘歲之說。然則李商隱有九成宮詩。壽更永矣。他如茅盈見史記秦本紀註。而楙沿梁孫文韜碑。以爲漢人。譏其以廟諱爲名。非鶡冠子者柳宗元。而楙云韓愈。作盤中詩者蘇伯玉妻。而楙以爲傅元。<span class="jiazhu">案楙蓋據陳玉父玉臺新詠誤本。然嚴羽滄浪詩話載玉臺新詠。原本甚明。</span>買石得雲饒句。本姚合武功縣詩。而楙以爲王建。餘糧棲畝。本淮南子語。而楙以爲始於左思。以準作准。始於呂忱字林。<span class="jiazhu">案字林已佚。此條見郭忠恕佩觿所引。</span>而泛舉唐碑。皆千慮一失。不必曲爲之諱。其餘則多考辨精核。位置於夢溪筆談緗素雜記容齋隨筆之閒。無愧色也。末附野老紀聞一卷。乃楙父所作。不著其名字。惟據楙題詞。知其爲陳長方之弟子。所記多元祐諸人遺事。而解孟子旣入其苙。尚沿晁氏客語之說。蓋楙曾祖伯虎及與黃庭堅游。庭堅和王炳之惠玉版牋詩。所謂王侯鬚若緣坡竹者是也。<span class="jiazhu">案此事見書中髯奴條下。</span>楙父承家世餘聞。故所言如是耳。至楙以其父之書。附己書之末。蓋沿山谷集後附伐檀集例。於義均乖。然伐檀集爲後人所附。非庭堅之意。故分析著錄。以正其名。此書爲楙所自附。非可諉過於他人。故仍其舊第。以著其失。亦春秋褎貶。各探其本志之義也。書本三十卷。見於自序。陳繼儒祕笈所刻。僅十二卷。凡其精核之處。多遭删削。今仍以原本著錄。而繼儒謬本。則不復存目。附糾其失於此焉。<br/>
</p></div></body>
</html>