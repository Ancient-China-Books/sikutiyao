<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 革除遺事 十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->革除遺事 十六卷
</h2>
<!--ed:-->浙江范懋柱家天一閣藏本
<p>
<!--no:-->明符驗撰。驗字大充。號松巖。黃巖人。嘉靖戊戌進士。官至廣西按察司僉事。此書卷首有驗序。稱泰泉欲修國史之闕。出檇李郁氏本。俾覈訂爲十六卷。以復於泰泉。泰泉者黃佐之別號。蓋驗此書。實因嘉興郁袞舊本而修緝之。肇其議者。則黃佐也。又有一序。舊本題爲郁袞作。其文與黃佐集中所載此書之序正同。蓋傳寫者誤題袞名。袞書有傳無紀。此書則列傳十卷。外傳一卷。冠以本紀五卷。截然兩書。不容移甲爲乙。別本或兼題佐名。考中書徐妙錦一條。佐集載之。題曰徐妙錦傳。然則佐亦潤色其閒矣。朱彝尊嘗謂黃佐革除遺事。與當時紀建文事諸書。皆不免惑於從亡致身二錄。蓋於虛傳妄語。猶未能盡加芟削云。<br/>
</p></div></body>
</html>