<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->補侍兒小名錄 一卷
</h2><p>
<!--no:-->宋王銍撰。銍字性之。汝陰人。自稱汝陰老民。紹興初以薦詔視秩史官。給札奏御。爲樞密院編修官。是書前有題詞云。以續洪适之書。考王楙野客叢書。謂洪駒父作侍兒小名錄。或者又作續侍兒錄。則是洪芻。非洪适。然考侍兒小名錄拾遺。稱少蓬洪公。則作适爲是。或王楙偶誤記歟。銍本博洽。而此書所採。猥鄙殊甚。錢希言戲瑕曰。汝陰王銍。著補侍兒小名錄。雜出不倫。所引霍小玉傳媒氏鮑十一娘一段。殊與侍兒小名無當。又載李文公集禽滑釐問於子墨子。叔曰無恆。姪女曰數奇。妾曰善佞。皆寓言也。王丞相妾雷尚書。是嘲戲之詞。何預小名故事。其抉摘頗當。今觀其書。如左傳蕭同叔子。杜預之註甚明。唐進士段何一條。雲髻半髻。乃言其裝飾。均非小名。至唐人多呼婢爲小玉。故元微之悼亡詩。有小玉上牀鋪夜衾句。竇果一條。以小玉驚人踏破裙句。竟爲小名。亦殊舛誤。尚不止希言之所詆矣。
</p><br/></div></body></html>