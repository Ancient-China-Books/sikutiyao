<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十九 詩文評類二 宋詩紀事 一百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十九
<!--sf:-->詩文評類二
</font><h2>
<!--ti:-->宋詩紀事 一百卷
</h2>
<!--ed:-->浙江巡撫採進本
<p>
<!--no:-->國朝厲鶚撰。鶚有遼史拾遺。已著錄。昔唐孟棨作本事詩。所錄篇章。咸有故實。後劉攽呂居仁等諸詩話。或僅載佚事。而不必皆詩。計敏夫唐詩紀事。或附錄佚詩。而不必有事。揆以體例。均嫌名實相乖。然猶偶爾泛登。不爲定式。鶚此書裒輯詩話。亦以紀事爲名。而多收無事之詩。全如總集。㫄渉無詩之事。竟類說家。未免失於斷限。又採摭旣繁。牴牾不免。如四卷趙復送晏集賢南歸詩。隔三卷而重出。七十二卷李珏題湖山類稾絕句。隔兩卷而重出。九十一卷僧惠渙送王山人歸隱詩。隔一卷而重出。四十五卷尤袤淮民謠。隔一頁而重出。二卷楊徽之寒食詩二句。至隔半頁而重出。他如西崑體江西派。旣已別編。而月泉吟社。乃分析於各卷。而不改其前題字。以致八十一卷之姚潼翔。於周暕送僧歸蜀詩後。標前題字。八十五卷之趙必范。於趙必象避地惠陽詩後。標前題字。皆不免於麤疎。又三十三卷載陳師道。而三十四卷又出一潁州教授陳復常。竟未一檢後山集及東坡集。訂復字爲履字之譌。四十七卷載鄭伯熊。三十一卷已先出一鄭景望。竟未一檢止齋集。證景望卽伯熊之字。五十九卷據齊東野語。載曹豳竿伎詩作刺趙南仲。九十六卷又載作無名子刺賈似道。八十四卷花蕊夫人奉詔詩。不以勾延慶錦里耆舊傳互勘。八十六卷李煜歸宋渡江詩。不以馬令南唐書參證。八十七卷永安驛題柱詩。不引後山集本序。而稱名媛璣囊。又華春娘寄外詩。不知爲唐薛濤十離之一。陸放翁妾詩。不知爲劍南集七律之半。英州司寇女詩。不知爲錄其父作。皆失於考證。然全書網羅賅備。自序稱閲書三千八百一十二家。今江南浙江所採遺書中。經其簽題。自某處鈔至某處。以及經其點勘題識者。往往而是。則其用力亦云勤矣。考有宋一代之詩話者。終以是書爲淵海。非胡仔諸家所能比較長短也。<br/>
</p></div></body>
</html>