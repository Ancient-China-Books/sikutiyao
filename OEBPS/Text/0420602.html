<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 東漢文紀 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->東漢文紀 三十二卷
</h2>
<!--ed:-->浙江巡撫採進本
<p>
<!--no:-->明梅鼎祚編。鼎祚西漢文紀根據史漢。故多爲典確。是編雖亦以正史爲宗。而雜書之作。始盛於東漢。卽劉珍張璠諸記。著錄正史者。亦逾八家。沿及六代。小說繁興。其時去雒京最近。故依託附會。尤較西漢爲多。至於集古金石諸錄。博古考古諸圖。以迨隸釋隸續而下。搜括舊刻。爭奇炫博者。彌不一家。而西漢自五鳳磚數事以外。寥寥無多。其碑碣文詞。器物銘識。亦往往惟稱東漢。鼎祚蒐羅旣富。義取全收。其閒眞贗互陳。異同蠭起。而訂譌正舛。亦不及西漢文紀之詳。固其所也至如曹全一碑。近代始出。亦復捃摭不遺。其採輯亦云勤矣。若夫永和裴岑破呼衍王碑。遠在西域。我皇上天威耆定。儒者始睹其文。鼎祚生明季衰微之時。嘉峪關外。卽爲絕域。其略而不載。固未可以爲疏漏焉。<br/>
</p></div></body>
</html>