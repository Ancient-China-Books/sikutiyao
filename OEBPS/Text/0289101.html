<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 雲溪友議 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->雲溪友議 三卷
</h2>
<!--ed:-->內府藏本
<p>
<!--no:-->唐范攄撰。攄始末未詳。唐書藝文志註。稱爲咸通時人。而書中李涉贈盜詩一條。稱乾符己丑歲。客於霅川。親見李博士手蹟。考乾符元年爲甲午。六年爲己亥。次年庚子。改元廣明。中閒無己丑。己丑實爲咸通十年。疑書中或誤咸通爲乾符。否則誤己亥爲己丑。然總之僖宗時人矣。攄自號五雲溪人。故以名書。五雲溪者。若耶溪之別名也。其書世有二本。一分上中下三卷。每條各以三字標題。前有攄自序。一爲商濬稗海所刻。作十二卷。而自序及標題。則竝佚之。案陳振孫書錄解題。巳稱唐志三卷。今本十二卷。則南宋已有兩本矣。宋史藝文志作十一卷。則刊本誤二爲一也。此爲泰興季振宜家所藏三卷之本。較商氏所刻爲完善。所錄皆中唐以後雜事。其中如記安祿山生於鄧州南陽。與姚汝能祿山事迹所記生於營州阿軋犖山者不同。殆傳聞之誤。記李白蜀道難。爲房琯杜甫厄於嚴武而作。宋蕭士贇李詩補註已駁之。他如陳子昂爲射洪令段簡所殺。在武后時。章仇兼瓊判梓州事。在天寶以後。時代迥不相及。殺王昌齡者閭邱曉。殺閭邱曉者張鎬。與高適亦不相關。乃云章仇大夫兼瓊爲陳拾遺雪獄。高適侍郞爲王江寧申寃。殊不可解。陳拾遺句下註曰。陳冕字子昂。亦與史不符。又周德華唱賀知章楊柳枝詞一篇。今本據韋縠才調集。才調集又據此書。然古詞但有月節折楊柳歌。其楊柳枝一調。實興自中唐白居易諸人。郭茂倩樂府詩集。班班可考。知章時安有是題。皆委巷流傳。失於考證。至於頌于頔之寬仁。詆李紳之狂悖。毀譽不免失當。而李羣玉黃陵廟詩一條。侮謔古聖。尤小人無忌之談。皆不足取。然六十五條之中。詩話居十之七八。大抵爲孟棨本事詩所未載。逸篇瑣事。頗賴以傳。又以唐人說唐詩。耳目所接。終較後人爲近。故考唐詩者。如計有功紀事諸書。往往據之以爲證焉。<br/>
</p></div></body>
</html>