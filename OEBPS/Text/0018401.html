<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 周易本義述蘊 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->周易本義述蘊 四卷
</h2>
<!--ed:-->江蘇巡撫採進本
<p>
<!--no:-->國朝姜兆錫撰。兆錫字上均。丹陽人。康熙庚午舉人。乾隆初薦充三禮館纂修官。是書取名述蘊者。蓋取通書聖人之精畫卦以示。聖人之蘊因卦以發之義。大旨恪遵朱子本義。如解屯卦六二匪寇婚媾句。解否卦否之匪人句。舍本義而從程傳孔疏者。亦偶有之。非其通例也。其經傳之次第。則於卦畫之後。繼以辭彖傳。於彖辭彖傳之後。繼以象辭象傳。而乾坤二卦。則又割文言傳爲二段。分綴於彖象二傳之下。其以大小象傳列彖傳後者。自謂用今本乾卦之例。列彖傳於彖辭後者。自謂用今本坤卦之例也。然割裂文言。又用何例乎。既非今本。又非古本。殊爲進退無據。又既解本義之九圖。而卦變一圖。其說與本義互異者。置不一言。亦爲疎漏。至訂定雜卦大過以下八卦。本蔡淵之說而小變之。以漸歸妹既濟未濟四卦。相次爲隔句韻體。亦殊勇於改經也。<br/>
</p></body>
</html>