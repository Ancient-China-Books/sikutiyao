<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書賸言 四卷 補 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書賸言 四卷
<!--ti:-->補 二卷
</h2>
<!--ed:-->浙江巡撫採進本
<p>
<!--no:-->國朝毛奇齡雜論四書之語。前二卷爲其門人盛唐王錫所編。後二卷爲其子遠宗所編。補二卷則其門人章大來所編也。其書本語錄之流。隨時雜記。不以經文次序爲先後。亦不以四書分編。惟每卷目錄。各稱論語若干條。大學若干條。中庸若干條。孟子若干條耳。奇齡說經。善考證而喜辨論。故詮釋義理。往往反覆推衍。以典籍助其駁詰。支離曼衍。不顧其安。至於考核事實。徵引訓詁。則偏僻者固多。而精核者亦復不少。如以姚方興所補舜典二十八字爲僞。其論本確。而考其所著古文尚書寃詞。則力以此二十八字爲眞。引證諸史。亦言之鑿鑿。豈非辯之所至。輒負氣求勝。遂不暇顧其矛盾耶。至於以畏匡爲鄭地。以公山弗擾之畔。不在定公十二年諸條。則證據確然。實有出於集註之外者。棄短取長。未嘗不可與閻若璩四書釋地並傳也。補二卷中。多載其門人子姪之說。疑唐錫等亦有所删潤。非盡奇齡之舊觀。大來序稱補綴所聞。各有記憶。且亦陸續成此書。不能一轍。則雜出於衆手。明矣。<br/>
</p></div></body>
</html>