<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 欽定書經傳說彙纂 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->欽定書經傳說彙纂 二十四卷
</h2>
<p>
<!--no:-->康熙末。聖祖仁皇帝敕撰。雍正八年告成。世宗憲皇帝御製序文刊行。宋以來說五經者。易詩春秋。各有門戸。惟三禮則名物度數不可辨論以空言。故無大異同。書則帝王之大經大法。共聞共見。故自古文今文互有疑信外。義理亦無大異同。蔡沈集傳。始睥睨先儒。多所排擊。然書出未久。而張葆舒黃景昌程直方余芑舒等。紛紛然交攻其誤。是必有未愜者在矣。自元延祐中。始以蔡傳試士。明洪武中。雖作書傳會選以正其譌。而永樂中脩書經大全。仍懸爲功令。莫敢歧趨。我國家經術昌明。競研古義。聖祖仁皇帝聰明天縱。念典維勤。於唐虞三代之鴻規。尤爲加意。既敕編日講書經解義。復指授儒臣。纂輯是編。雖仍以蔡傳居前。眾說列後。而參稽得失。辨別瑕瑜。於其可從者發明證佐。不似袁仁等之有意抨彈。於其不可從者。辨訂譌舛。亦不似陳櫟等之違心回護。其義可兩通者。皆別爲附錄。以明不專主一家。蓋卽一訓詁之學。而聖人執兩用中之道。大公至正之心。悉可以仰窺焉。又不僅爲說書之準繩已也。<br/>
</p></div></body>
</html>