<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 武溪集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->武溪集 二十卷
</h2>
<!--ed:-->浙江汪啓淑家藏本
<p>
<!--no:-->宋余靖撰。靖字安道。韶州曲江人。天聖二年進士。累除右正言知制誥。出知古州。經略廣西南路安撫使預平儂智高。遷工部侍郞。英宗時官至工部尚書。諡曰襄。事蹟具宋史本傳。靖初爲臺諫。以申救范仲淹外貶。蔡襄因作四賢一不肖詩。頗涉標榜。（語詳蔡忠惠集條下。）然實襄隨衆囂譁。非靖之本志。蹟其生平樹立。要不失爲名臣。其文章不甚著名。然狄靑討平儂智高。靖摩崖作記。以旌武功。當時咸重其文。嘗奉命使遼。作契丹官儀一篇。頗可與史傳參證。他如論史序潮諸作。亦多斐然可觀。以方賀歐梅。固爲不足。要於北宋諸人之中。固亦自成一隊也。是集乃其子屯田員外郞仲荀所編。有屯田郞中周源序。凡古律詩一百二十。碑誌記五十。議論箴碣表五十三。制誥九十八。判五十五。表狀啓七十五。祭文六。卷目與歐陽修所撰墓誌相合。其奏議五卷。別爲一編。今已散佚。故集中闕此體焉。歷元及明。幾希湮沒。成化中。邱濬鈔自內閣。始傳於世。今所行本。爲嘉靖甲午都御史唐冑所重刊云。<br/>
</p></div></body>
</html>