<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 御定淵鑑類函 四百五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->御定淵鑑類函 四百五十卷
</h2>
<p>
<!--no:-->康熙四十九年聖祖仁皇帝御定。類書自皇覽以下。舊本皆佚。其存於今者。惟北堂書鈔。藝文類聚。初學記。六帖。爲最古。明俞安期删其重複。合併爲一。又益以韓鄂歲華紀麗。而稍採杜佑通典。以補所闕。命曰唐類函。六朝以前之典籍。頗存梗概。至武德貞觀以後。僅見題詠數篇。故實則概不及焉。考輟耕錄載趙子頫之言。謂作詩纔使唐以下事。便不古。其言已稍過當。明李夢陽倡復古之說。遂戒學者無讀唐以後書。夢陽嘗作黃河水繞漢宮牆一篇。以末句用郭汾陽字。涉於唐事。遂自削其稾。不以入集。安期編次類書。以唐以前爲斷。蓋明之季年。猶多持七子之餘論也。然詩文隸事。在於比例精切。詞藻典雅。不必限以時代。漢去戰國不遠。而詞賦多用戰國事。六朝去漢不遠。而詞賦多用漢事。唐去六朝不遠。而詞賦多用六朝事。今距唐幾千年。距宋元亦數百年。而曰唐以後事不可用。豈通論歟。況唐代類書。原下括陳隋之季。知事關勝國。卽屬舊聞。旣欲蒐羅。理宜賅備。又豈可橫生限斷。使文獻無徵。是以我聖祖仁皇帝特命儒臣。因安期所編。廣其條例。博採元明以前文章事蹟。臚網列目。薈爲一編。務使遠有所稽。近有所考。源流本末。一一燦然。計其卷數。雖僅及太平御覽之半。然御覽以數頁爲一卷。此則篇帙旣繁。兼以密行細字。計其所載。實倍於御覽。自有類書以來。如百川之歸巨海。九金之萃鴻鈞矣。與佩文韻府駢字類編。皆亙古所無之巨製。不數宋之四大書也。<br/>
</p></body>
</html>