<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十二 詔令奏議類存目 范文正公奏議 二卷 書牘 一卷 范忠宣公奏議 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十二
<!--sf:-->詔令奏議類存目
</font><h2>
<!--ti:-->范文正公奏議 二卷
<!--ti:-->書牘 一卷
<!--ti:-->范忠宣公奏議 二卷
</h2>
<!--ed:-->浙江巡撫採進本
<p>
<!--no:-->明范惟一編。惟一爲仲淹十六世孫。官湖廣按察司僉事。卷首題朱希周孫承恩文徵明陸師道同校。前後無序跋。止於文正奏議前載韓琦舊序一篇。國朝康熙中。范時崇巡撫廣東。往來吳中。再謁祠宇。因捐貲命主奉孫能濬校刊。能濬後序云。舊本忠宣集二十卷。獨闕奏議。明嘉靖中。世孫惟一。視學兩浙。復續編文正忠宣奏議書牘。命嚴州守韓叔陽梓行。卽此本也。案此本忠宣奏議。其目錄標題編次前後。與時崇本不合。能濬後序中又云。合家藏舊本。細加校勘。正其譌謬。文集悉遵舊本摹刻。而忠宣奏議。則考趙忠定奏議標目。而次第其年月。分爲二卷。其前此續刻附錄。中有前後簡編斷續錯亂者。稍爲序次。而條分諸目。以便稽考云云。是重刻之本。已多所校定。然忠宣奏議。實賴此爲初刻。故別存其目。以不沒經始之勤焉。<br/>
</p></div></body>
</html>