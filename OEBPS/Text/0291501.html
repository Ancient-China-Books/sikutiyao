<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 國老談苑 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->國老談苑 二卷
</h2>
<!--ed:-->浙江鮑士恭家藏本
<p>
<!--no:-->舊本題夷門隱叟王君玉撰。考陳振孫書錄解題。宋史藝文志。作國老閒談。卷數與此相合。而註稱夷門君玉撰。不著其姓。然則此名後人所改。王字亦後人所增也。是編所紀。乃宋太祖太宗眞宗三朝雜事。於當時士大夫。頗有所毀譽。尤推重田錫。而貶斥陶穀。其餘如馮拯諸人。俱不免於微詞。雖閒或抑揚過情。而大致猶據實可信。如范質不受賂遺。竇儀議令皇弟開封尹署敕。趙普請從征上黨。曹彬平蜀回。囊中惟圖書諸條。宋史皆採入本傳中。他亦多敍述詳贍。足與史文相參考。惟記太祖淸流關之戰。謂臨陣親斬僞驍將皇甫暉。不知暉兵敗見擒。送壽州行在。周世宗尚賜以金帶鞍馬。因創甚不肎治而死。竝非戮之陣前。又謂是時環滁僧寺皆鳴鐘。遂爲定制。案滁人一日五時鳴鐘。乃後人感暉之義。以資追薦。亦非爲太祖助戰而起。此則傳聞之譌異。未可概從。至謂太宗嚮用老成。寇準欲求速進。遂餌地黃蘆菔。以求白髮。恐準亦未必至是也。<br/>
</p></div></body>
</html>