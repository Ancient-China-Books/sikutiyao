<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 抱犢山房集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->抱犢山房集 六卷
</h2>
<!--ed:-->江蘇巡撫採進本
<p>
<!--no:-->國朝嵇永仁撰。永仁字留山。別號抱犢山農。無錫人。康熙十三年。耿精忠作亂。永仁在總督范承謨幕。同被拘繫。承謨遇害。永仁亦死難。四十七年。追贈國子監助教。是集前三卷曰吉吉吟。曰百苦吟。皆其陷獄時。與承謨及同難諸人唱和詩。曰和淚譜。則爲同難諸人所作小傳也。第四卷曰葭秋集。第五卷曰竹林集。乃其舊刻。第六卷附錄同難會稽王龍光華亭沈天成二人之詩文。雍正中。其子曾筠編次付梓。並以誥敕及諭祭文等弁於卷首。永仁以諸生佐幕。尚未授官。而抗節殞身。義不從逆。可以愧劉秉政等於九泉。（案逆藩耿精忠叛時。劉秉政以巡撫降賊。）其所爲詩文。皆縷述當時實事。獄中不得筆墨。以炭屑畫於四壁。閩人重其人品。錄而傳之。得存於世。今誦其詞。奕奕然猶有生氣。與承謨畫壁諸詩。同爲忠臣孝子之言。爭光日月。不但以文章論矣。<br/>
</p></div></body>
</html>