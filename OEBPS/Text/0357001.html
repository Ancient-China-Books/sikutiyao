<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->宋景濂未刻集 二卷
</h2><p>
<!--no:-->明宋濂撰。濂集重刻於嘉靖中。行世已久。此本乃國朝順治乙未。濂裔孫實穎。得文徵明家所藏舊稾。以示金壇蔣超。超擇其中今本未載者。得三十八篇。編爲此集。以補其遺。今以韓叔陽刻本重勘。其中跋何道夫所著宣撫鄭公墓銘等十一篇。皆今本所已載。超蓋檢之未審。其餘二十七篇。則實屬佚文。推究當日之意。蓋或以元代功臣諸頌。及誌銘諸篇。大抵作於前朝。至明不免有所諱。或以尊崇二氏。不免過當。嫌於耽溺異學而隱之。觀楊士奇東里集。倪謙文僖集。竝用楊傑無爲集例。凡爲二氏而作者。皆別爲卷佚。附綴末簡。不散入各體之中。則正德嘉靖以前士大夫之持論。可大略覩矣。然古來操觚之士。如韓愈之於高閑文暢。持論終始謹嚴。固其正也。其餘若蘇黃諸集。不入學派者勿論。至於胡寅眞德秀。皆講學家所謂大儒。致堂西山二集。此類正復不少。蓋文章一道。隨事立言與訓詁經義。排纂語錄。其例小殊。宋儒尚不能拘。則濂作釋老之文又何必欲滅其歟。
</p><br/></div></body></html>