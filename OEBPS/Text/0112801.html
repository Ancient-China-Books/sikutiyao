<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 鮑氏戰國策注 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->鮑氏戰國策注 十卷
</h2>
<!--ed:-->內府藏本
<p>
<!--no:-->宋鮑彪撰。案黃鶴杜詩補注。郭知達集注九家杜詩。引彪之語。皆稱爲鮑文虎說。則其字爲文虎也。縉雲人。官尚書郞。戰國策一書。編自劉向。注自高誘。至宋而誘注殘闕。曾鞏始合諸家之本校之。而於注文無所增損。姚宏始稍補誘注之闕。而校正者多。訓釋者少。彪此注成於紹興丁卯。其序中一字不及姚本。蓋二人同時。宏又因忤秦檜死。其書尚未盛行於世。故彪未見也。彪書雖首載劉向曾鞏二序。而其篇次先後。則自以己意改移。非復向鞏之舊。是書竄亂古本。實自彪始。然向序稱中書餘卷。錯亂相糅。莒（案莒字未詳。今姑仍原本錄之。）又有國別者八篇。少不足。臣向因國別者。略以時次之。分別不以序者以相補。除重複得三十三篇。又稱中書本號。或曰國策。或曰國事。或曰短長。或曰事語。或曰長書。或曰脩書云云。則向編此書。本裒合諸國之記。删併重複。排此成帙。所謂三十三篇者。實非其本來次第。彪核其事蹟年月而移之。尚與妄改古書者有閒。其更定東西二周。自以爲考據之特筆。元吳師道作補正。極議其誤。考趙與時賓退錄曰。戰國策舊傳高誘注。殘闕疎略。殊不足觀。姚令威寬補注。（案補注乃姚寬之兄姚宏所作。此作姚寬殊誤。謹附訂於此。）亦未周盡。獨縉雲鮑氏校注爲優。雖閒有小疵。殊不害大體。惟東西二周一節。極其舛謬。深誤學者。反不若二氏之說。是則南宋人已先言之矣。師道注中所謂補者。卽補彪注。所謂正者。亦卽正彪注。其精核實勝於彪。然彪注疏通詮解。實亦殫一生之力。故其自記。稱四易稿後。始悟周策之嚴氏陽豎。卽韓策之嚴遂陽堅。而有校書如塵埃風葉之歎。雖踵事者益密。正不得遽沒創始之功矣。<br/>
</p></div></body>
</html>