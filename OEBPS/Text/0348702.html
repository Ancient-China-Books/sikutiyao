<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 養吾齋集 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->養吾齋集 三十二卷
</h2>
<!--ed:-->永樂大典本
<p>
<!--no:-->元劉將孫撰。將孫宇尚友。廬陵人。辰翁之子。嘗爲延平教官。臨汀書院山長。辰翁以文名於宋末。當文體宂濫之餘。欲矯以淸新幽雋。故所評諸書。多標舉纖巧。而所作亦多以詰屈爲奇。然蹊徑獨開。亦遂別自成家。不可磨滅。將孫擩染家學。頗習父風。故當日有小須之目。吳澄爲作集序。謂其浩瀚演迤。自成爲尚友之文。如蘇洵之有蘇軾。曾以立序。則謂淵源所自。淹貫古今。觀其感遇諸作。皆效陳子昻張九齡。雖音節不同。而寄託深遠。時有名理。近體亦多佳句。序說碑誌諸文。雖傷於繁富。字句亦閒涉鉤棘。然序事婉曲。善言情款。具有其父之所短。亦未嘗不具有其父之所長。又宋元之際。故老遺民。如胡求魚聶濟之問學。趙文劉岳申之文章。郭汝介涂世俊之孝行。多不見於他書。獨是集能具其顚末。亦頗賴以傳。至所云歐蘇起而常變極於化。伊洛興而講貫達於粹。然尚文者不能暢於理。尚理者不能推之文。其言深中宋人之弊。又云。時文之精。卽古文之理。韓柳歐蘇。皆以時文擅名。其後爲古文。如取之固有。皇甫湜樊紹述尹洙穆修諸家。寧無奇字妙句。幽情苦思。所謂不得與韓歐竝。時文有不及焉故也。其言尤足以砭高語奇古。而不能文從字順之病。雖所作不盡踐其言。要不能不謂之通論也。據曾以立序。原集本四十卷。而自明以來。罕見藏弆。惟周南端天下同文集。首有將孫序一篇。中錄其文一篇。顧嗣立元詩選。僅載其詩一首。蓋亡佚久矣。今據永樂大典所載。輯爲三十二卷。以備文章之一格。亦歐陽修偶思螺蛤之意爾。<br/>
</p></body>
</html>