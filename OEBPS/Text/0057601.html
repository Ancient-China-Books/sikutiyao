<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->御纂春秋直解 十五卷
</h2><p>
<!--no:-->乾隆二十三年奉敕撰。以十二公爲十二卷。莊公僖公襄公。篇頁稍繁。各析一子卷。實十五卷。大旨在發明尼山本義。而剷除種種迂曲之說。故賜名曰直解。冠以御製序文揭胡安國傳之傅會臆斷。以明誥天下。與欽定春秋傳說彙纂。宗旨同符。考班彪之論春秋曰。平易正直。春秋之義也。王充之論春秋曰。公羊穀梁之傳。日月不具。輒爲意使。平常之事。有怪異之說。徑直之文。有曲折之義。非孔子之心。蘇軾之論春秋曰。春秋儒者本務。然此書有妙用。儒者罕能領會。多求之繩約中。乃近法家者流。苛細繳繞。竟亦何用。朱子之論春秋。亦曰聖人作春秋。不過直書其事。而善惡自見。又曰。春秋傳例。多不可信。聖人紀事。安有許多義例。然則聖經之法戒。本共聞共見。聖人之勸懲。亦易知易從。自啖助趙匡。倡爲廢傳解經之說。使人人各以臆見。私相揣度。務爲新奇以相勝。而春秋以荒。自孫復倡爲有貶無褎之說。說春秋者。必事事求其所以貶。求其所以貶而不得。則鍛鍊周內。以成其罪。而春秋益荒。俞汝言春秋平義序。謂傳經之失。不在於淺。而在於深。春秋尤甚。可謂片言居要矣。是編恭承訓示。務斟酌情理之平。以求聖經之微意。凡諸家所說。穿鑿破碎者。悉斥不採。而筆削大義。愈以炳然。學者恭讀御纂春秋傳說彙纂。以辨訂其是非。復恭讀是編。以融會其精要。春秋之學已更無餘蘊矣。
</p><br/></div></body></html>