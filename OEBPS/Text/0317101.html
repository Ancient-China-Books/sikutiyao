<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 皮子文藪 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->皮子文藪 十卷
</h2>
<!--ed:-->浙江鮑士恭家藏本
<p>
<!--no:-->唐皮日休撰。日休字襲美。襄陽人。居於鹿門山。自號醉吟先生。登咸通八年進士。官太常博士。唐書稱其降於黃巢。後爲所害。尹洙河南集。有大理寺丞皮子良墓誌。則稱日休避廣明之難奔錢氏。子光業爲吳越丞相。生璨爲元帥判官。子良卽璨之子。陸游老學菴筆記。亦據皮光業碑。以爲日休終於吳越。竝無陷賊之事。皆與史全異。未知果誰是也。是編乃其文集。自序稱咸通丙戌不上第。退歸州墅。編次其文。發篋叢萃。繁如藪澤。因名文藪。凡二百篇。宋晁公武謂其尤善箴銘。今觀集中書序論辨諸作。亦多能原本經術。其請孟子立學科請韓愈配饗太學二書。在唐人尤爲卓識。不得僅以詞章目之。集中詩僅一卷。蓋已見松陵唱和集者。不復重編。亦如笠澤叢書之例耳。王士禎池北偶談。嘗摘其中鹿門隱書一條。與元徵君書一條。皆世民二字句中連用。以爲不避太宗之諱。今考之信然。然後人傳寫古書。往往改易其諱字。安知日休原本。非世本作代。民本作人。而今本易之耶。是固未足爲日休病也。<br/>
</p></body>
</html>