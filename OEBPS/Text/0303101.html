<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->道德指歸論 六卷
</h2><p>
<!--no:-->舊本題漢嚴遵撰。隋志著錄十一卷。晁公武讀書志。曰唐志有嚴遵指歸四十卷。馮廓註指歸十三卷。今考新舊唐書。均載嚴遵老子指歸十四卷。馮廓老子指歸十三卷。無嚴遵書四十卷之說。疑公武所記。爲傳寫誤倒其文也。此書爲胡震亨祕册彙函所刻。後以版歸毛晉。編入津逮祕書。止存六卷。錢曾讀書敏求記。云曾得錢叔寶鈔本。自七卷至十三卷。前有總序。後有人之饑也至信言不實四章。今皆失去。又引谷神子序。云道德指歸論。陳隋之閒。已逸其半。今所存者。止論德篇。近代嘉興刻本。列卷一之卷六。與序文大相逕庭云云。此本亦題卷一之卷六。然則震亨所刻。卽據嘉興本也。曹學佺作元羽外編。序稱近刻嚴君平道德指歸論。乃吳中所僞作。今案通考引晁氏之言。（案此條通考所引。與今本讀書志不同。）稱其章句頗與諸本不同。如以曲則全章末十七字爲次章首之類。則是書原有經文。陸游集有是書跋。稱爲道德經指歸古文。亦以經文爲言。此本乃不載經文。體例互異。又谷神子註本。晁氏尚著錄十三卷。不云佚闕。此本載谷神子序。乃云陳隋之閒已逸其半。今所存者止論德篇。因獵其譌舛。定爲六卷。與晁氏所錄。亦顯相背觸。且旣云佚其上經。何以說目一篇獨存。至於所引莊子。今本無者十六七。不應遵之所取。皆向郭之所棄。此必遵書散佚。好事者摭吳澄道德經註跋中莊君平所傳章七十有二之語。造爲上經四十。下經三十二之說目。又因漢志莊子五十二篇。今本惟三十三篇。遂多造莊子之語。以影附於逸篇。而偶未見晁公武說。故谷神子僞序之中。牴牾畢露也。以是推求。則學佺之說。不爲無據。錢曾所辨。遂逐末而遺其本矣。以其言不悖於理。猶能文之士所贗託。故仍著於錄。備道家之一說焉。
</p><br/></div></body></html>