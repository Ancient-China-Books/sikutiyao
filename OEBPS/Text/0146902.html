<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 至元嘉禾志 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->至元嘉禾志 三十二卷
</h2>
<!--ed:-->兩淮馬裕家藏本
<p>
<!--no:-->元徐碩撰。碩里貫未詳。始末亦無可考。其作此書時。則方官嘉興路教授也。秀州自宋初未有圖經。淳熙中知州事張元成。始延聞人伯紀剏爲之。後岳珂守郡。復延郡人關栻續修。會珂改調。事遂中輟。僅存五卷。至元中嘉興路經歷單慶。屬碩纂輯。因踵栻舊本續成之。廣其門爲四十三。而卷數增多至二十有七。郭晦唐天麟各爲之序。嘉興路總管劉傑。與郡官共刊行之。志中兼及松江府華亭縣。蓋元時本隸嘉興路。明初始析置也。其書序次甚詳。每條下閒繫以考證。尤爲典核。而碑碣一門。多至十一卷。自三國六朝。以迄南宋。凡石刻之文。悉全載無遺。如吳征北將軍陸褘碑。梁秦駐山碑。唐黃州司馬陸元感陳府君環墓銘。宗城令顧謙墓志。皆歐趙所未著錄。吳越靜海鎭遏使朱行先碑。吳任臣十國春秋。實據以立行先傳。其他零篇斷什。爲耳目所未覩者尚多。殊足爲考獻徵文之助。惟書中但有人物。及進士題名。而不立官師一志。使前人宦績。闕然無傳。未免漏略。又江海湖泖浦溆溪潭陂塘河港涇溝堰牐。分爲八類。使源流支絡。開卷井然。體例甚當。而樓閣堂館亭宇。亦分爲三類。則強析名目。未免失之瑣碎。是其所短焉。<br/>
</p></div></body>
</html>