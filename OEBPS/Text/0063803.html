<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋義補註 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋義補註 十二卷
</h2>
<!--ed:-->江蘇巡撫採進本
<p>
<!--no:-->國朝楊方達撰。方達有易學圖說會通。已著錄。初孫嘉淦作春秋義。大旨祖胡安國之說。後漸悟其非。旋自燬版。<span class="jiazhu">案嘉淦自燬其版。事見此書凡例第三條中。</span>方達嘗受知於嘉淦。因爲删補其文。以成是編。大旨於三傳多取公穀。經文如裂繻作履綸。矢魚作觀魚。叔孫婼作叔孫舍。定姒作定弋之類。亦多從公穀。其左傳事迹。往往在所擯斥。如天王狩于河陽。傳有明文。乃云或魯史本書狩。或夫子書狩。皆不可知。是併其可取之說。亦不信也。於諸家多取宋以後。其唐以前之說。僅採劉向災異一兩條。如文公喪娶一條。全用春秋繁露。而不肯標董仲舒之名。蓋諱言宗漢儒也。其持論尤務爲深刻。二百四十二年之中。偶免譏彈者。惟叔姬歸于紀。紀季以酅入于齊。紀叔姬歸于酅。葬蔡桓侯。齊師宋師曹師城邢。齊侯伐楚次陘盟于召陵。諸侯遂救許。宋公御說卒。狄救齊。楚人救衞。寧俞來聘。叔肸卒。伯姬歸于宋。仲孫蔑卒。宋伯姬卒。劉子單子以王猛入于王城。叔孫舍卒。宋公佐卒于曲棘。劉卷卒。十八九條而已。而召陵之盟。寧俞之聘。嘉淦所許者。方達又推論其失。咎齊桓不聲楚僭王之罪。咎寧俞知聘魯而不知朝周。實則倖邀寬論者。僅十五六事也。其中自相矛盾者。如旣謂隱公爲篡。又謂桓公爲弑。是以計篡爲弑也。旣謂州吁弑桓公而王不問。衞人立晉而王不問。咎在天王。於王人子突救衞。又罪其知順逆而不知衆寡。是爲天王者。進退無不干咎也。朱子稱孫復說春秋。如商君之法。若是書者。又豈止於商君乎。其最甚者。拘泥常事不書之說。於十二公之薨。卽終於路寢。合禮之正者。亦必求其所以貶。然則苟無所貶。則國君易代。史可不詳歟。至於紀季姜歸于京師。謂季姜非嫡長。不可以爲王后。許叔入于許。謂許君有子。叔不奉之而自立。又不知其所據矣。<br/>
</p></div></body>
</html>