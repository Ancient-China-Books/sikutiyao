<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 姑溪詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->姑溪詞 一卷
</h2>
<!--ed:-->安徽巡撫採進本
<p>
<!--no:-->宋李之儀撰。之儀有姑溪集。已著錄。書錄解題載姑溪詞一卷。此本爲毛晉刊。凡四十調。共八十有八闋。之儀以尺牘擅名。而其詞亦工。小令尤淸婉峭蒨。殆不減秦觀。晉跋謂花菴詞選。未經採入。有遺珠之嘆。其說良是。疑當時流傳未廣。黃昇偶未見之。未必有心於刪汰。至所稱鴛衾半擁空床月。歩懶恰尋床。臥看游絲到地長。時時浸手心頭潤。受盡無人知處涼諸句。亦不足盡之儀所長。則之儀之佳處。晉亦未能深知之也。其和陳瓘賀鑄黃庭堅諸詞。皆列原作於前。而己詞居後。唱和竝載。蓋卽謝朓集中附載王融詩例。使贈荅之情。彼此相應。足以見措詞運意之故。較他集體例爲善。所載庭堅好事近後闋。負十分蕉葉句。今本山谷詞。蕉葉誤作金葉。亦足以互資考證也。<br/>
</p></body>
</html>