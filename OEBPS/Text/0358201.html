<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 白石山房逸稾 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->白石山房逸稾 二卷
</h2>
<!--ed:-->兩淮馬裕家藏本
<p>
<!--no:-->明張孟兼撰。孟兼名丁。以字行。浦江人。洪武初徵爲國子監學錄。與修元史。以太常丞出爲山西按察司僉事。遷山東按察司副使。以執法不阿爲吳印所誣訐棄市。明史文苑傳。附載趙壎傳中。藝文志載孟兼文集六卷。焦竑國史經籍志亦同。其本久已散佚。近時有孟兼十一世孫思煌者。始掇拾他書所載。重編定爲五卷。而集內收他人唱和題贈之作。幾十之七八。孟兼著作。仍寥寥無多。此本不知何人所輯。視思煌本較多數首。疑尚出明人裒集。故思煌未之見也。孟兼與宋濂同里。其被召也。濂實薦之。太祖與劉基論一時文人。基稱宋濂第一。而己居其次。又其次卽孟兼。今雖不覩其全集。而卽二卷以觀其詩文。溫雅淸麗。具有體裁。而龍驤虎步之氣。亦隱然不可遏抑。接迹二人。良足驂駕。基雖一時之論。卽以爲定評可矣。<br/>
</p></div></body>
</html>