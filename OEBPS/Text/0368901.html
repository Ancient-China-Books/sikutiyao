<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 小辨齋偶存 八卷 附事定錄 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->小辨齋偶存 八卷
<!--st:--><font size="-1">附</font>事定錄 三卷
</h2>
<!--ed:-->兩江總督採進本
<p>
<!--no:-->明顧允成撰。允成字季時。無錫人。憲成弟也。萬歷丙戌進士。官禮部主事。謫光州州判。事蹟具明史本傳。允成於癸未舉會試。丙戌始殿試。以對策攻嬖倖。抑置末第。今集中以是篇爲冠。次爲救海瑞疏。次爲爭三王竝封疏。次爲代翟從先論救李材及擬上惟此四字編二疏。沈思孝作允成墓誌。稱其以論救趙南星謫官。而集無此疏。疑傳寫佚也。次劄記。次說義。則允成自光州歸田後。與憲成講學東林所作。次爲書簡雜文。次爲吾與吟。則所作詩。凡七十首。末附事定錄三卷。爲沈思孝所爲墓誌銘。高存之所爲行狀。及憲成所爲行述。允成文皆論詩講學之語。書簡居十之九。直抒胸臆。不事修飾。詩爲擊壤集派。亦不入格。然大節凜然。其對策奏疏。皆眞氣流溢。發於忠愛之誠。其不朽千古者。固在此不在彼也。<br/>
</p></div></body>
</html>