<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 海岱會集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->海岱會集 十二卷
</h2>
<!--ed:-->兵部侍郎紀昀家藏本
<p>
<!--no:-->明石存禮。藍田。馮裕。劉澄甫。陳經。黃卿。劉淵甫。楊應奎八人唱和之詩也。存禮字敬夫。號來山。益都人。宏治庚戌進士。官至知府。田有北泉集。已著錄。裕字伯順。號閭山。臨朐人。正德戊辰進士。官至按察司副使。澄甫字子靜。號山泉。壽光人。正德戊辰進士。官至布政司參議。經字伯常。號東渚。益都人。正德甲戌進士。官至兵部尚書。卿字時庸。號海亭。益都人。正德戊辰進士。官至布政司參政。淵甫字子深。號范泉。澄甫之弟。正德戊午擧人。應奎字文煥。號澠谷。益都人。官至知府。嘉靖乙未丙申閒。經以禮部侍郎丁憂里居。田除名閒住。淵甫未仕。存禮等五人竝致仕。乃結詩社於北郭禪林。後編輯所作成帙。冠以社約。同社姓氏。及長至日。五月五日。九月九日。上巳日。七月七日會集序五篇。其詩凡古樂府二卷。五言古詩二卷。七言古詩二卷。五言律詩三卷。五言排律一卷。七言律詩一卷。五言絕句一卷。七言絕句一卷。計詩七百四十九首。其編輯名氏。原本未載。惟卷首萬歷己亥魏允貞序。稱友人馮用韞。以海岱會集自遠寄至。據王士禎古夫于亭雜錄。蓋馮裕曾孫琦所選也。八人皆不以詩名。而其詩皆淸雅可觀。無三楊臺閣之習。亦無七子摹擬之弊。故王士禎稱其各體皆入格。非苟作者。觀其社約中有不許將會內詩詞傳播。違者有罰一條。蓋山閒林下。自適性情。不復以文壇名譽爲事。故不隨風氣爲轉移。而八人皆閑散之身。自吟詠外別無餘事。故互相推敲。自少疵纇。其斐然可誦。良亦有由矣。<br/>
</p></div></body>
</html>