<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 西漢年紀 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三
<!--sf:-->編年類
</font><h2>
<!--ti:-->西漢年紀 三十卷
</h2>
<!--ed:-->永樂大典本
<p>
<!--no:-->宋王益之撰。益之字行甫。金華人。官大理司直。所著有漢官總錄職原等書。見馬端臨經籍考。蓋能熟於兩漢掌故者。今他書散佚。惟此本以載入永樂大典獨存。考益之自序。稱年紀三十卷。考異十卷。鑒論若干卷。各自爲書。今此本不載鑒論。而考異則散附年紀各條之下。與序不合。殆後人離析其文。如胡三省之於通鑑考異歟。又序稱自高祖迄王莽之誅。而此本終於平帝。居攝以後闕焉。且其文或首尾不完。中閒已有脫佚。蓋編入永樂大典之時。已歿闕矣。司馬光通鑑所載漢書。皆本班馬二書。及荀紀爲據。其餘鮮所採掇。益之獨旁取楚漢春秋說苑諸書。廣徵博引。排比成書。視通鑑較爲詳密。至所作考異。於一切年月舛誤。紀載異同。名地錯出之處。無不參稽互覈。折衷一是。多出二劉刊誤。吳仁傑補遺之外。尤通鑑考異所未及。其考證亦可謂精審矣。今依益之自序目次。釐爲三十卷。其考異亦卽從舊本。仍附各條之下。以便檢核。不復拘自序之文。別爲編次焉。<br/>
</p></body>
</html>