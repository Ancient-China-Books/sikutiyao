<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 申鑒 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->申鑒 五卷
</h2>
<!--ed:-->兩江總督採進本
<p>
<!--no:-->漢荀悅撰。悅有漢紀。已著錄。後漢書荀淑傳。稱悅侍講禁中。見政移曹氏。志在獻替。而謀無所用。乃作申鑒五篇。其所論辨。通見政體。旣成奏上。帝覽而善之。其書見於隋經籍志唐藝文志者。皆五卷。卷爲一篇。一曰政體。二曰時事。皆制治大要。及時所當行之務。三曰俗嫌。皆禨祥讖緯之說。四曰雜言上。五曰雜言下。則皆泛論義理。頗似揚雄法言。後漢書取其政體篇爲政之方一章。時事篇正當主之制復內外註記二章。載入傳中。又稱悅別有崇德正論及諸論數十篇。今並不傳。惟所作漢紀及此書。尚存於世。漢紀文約事詳。足稱良史。而此書剖析事理。亦深切著明。蓋由其原本儒術。故所言皆不詭於正也。明正德中。吳縣黃省曾爲之註。凡萬四千餘言。引據博洽。多得悅旨。其於後漢書所引閒有同異者。亦並列其文於句下。以便考訂。然如政體篇眞實而已句。今本後漢書實作定。不肅而治句。今本後漢書治作成。而省曾均未之及。則亦不免於偶疏也。<br/>
</p></div></body>
</html>