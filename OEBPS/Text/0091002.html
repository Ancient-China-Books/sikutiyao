<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 彙雅 二十卷 續編 二十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->彙雅 二十卷
<!--ti:-->續編 二十八卷
</h2>
<!--ed:-->兩淮馬裕家藏本
<p>
<!--no:-->明張萱撰。萱字孟奇。博羅人。萬歷壬午舉人。由中書舍人。官至戶部郎中。此書每篇皆列爾雅。次以小爾雅廣雅方言之屬。下載註疏。附以萱所自釋。亦頗有發明。然如釋詁肅延透薦餤晉寅藎進也。郭註寅未詳。萱於他註義未詳者。無所證據。而晉之爲進。人皆解者。乃反詳之。殊失體要。又若釋詁祪祖也。萱釋之曰。祪遠祖也。親在高曾之上。危矣。此義尤爲未安。蓋明人不尚確據。而好作新論。其流弊往往如此也。續編二十八卷。則皆割裂陸佃埤雅。羅願爾雅翼。合爲一集。每條以佃願之名別之。惟第一卷說鳳一門。有一條題張萱曰。爲所自釋耳。蓋未成之本。後人不察而誤刊之。陸氏羅氏。原書具在。亦安用此鈔胥爲哉。是尤畫蛇之足矣。<br/>
</p></div></body>
</html>