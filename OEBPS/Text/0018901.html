<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 周易象義合參 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->周易象義合參 十二卷
</h2>
<!--ed:-->江西巡撫採進本
<p>
<!--no:-->國朝吳德信撰。德信字成友。九江人。是書以繫辭文言說卦序卦雜卦各自爲篇。而以彖傳象傳。仍散附經文之內。蓋用宋人所傳鄭氏之本。其例以本義大書。而發明本義者。夾注句下。毎節之末。又隨文衍說。如舉業家之講章。前有康熙丙戌自序。稱淮安舟次。中宵假寐。忽因剛柔相摩句。恍悟河圖本有八卦。特假伏羲畫出云云。是其學本從圖書而入。眞以爲先有此五十五點黑白之圖。伏羲乃因之作易。又卷首伏羲八卦次序圖。後附注云。按說卦傳是故易逆數也。在天地定位章末。似承上文通解圓圖之辭云云。是又眞以爲方圓二圖。爲在孔子之前。孔子作傳以解之。故根本先已轇轕。枝葉從而曼衍。卷首所列新舊圖說。至於四十有二。其河洛二圖。各有本文。各有朱子之本。其奇偶陰陽。方位竝同。惟朱子本則作黑白圈。本文則河圖作旋毛。洛書作坼裂之状。考河圖始見於書。古注不言其質。似不應以馬革一片。從伏羲流傳至周。久而不腐。始以此五十五圈。畫於尺簡之上。卽傳爲重寶。似又於事理不然。至於龜文之說。僅見後周盧辯大戴禮注。爲經典之所不載。果有其物。不應周人棄之。專寶河圖。果無其物。則古書別無繪象。何由覩其文理。朱謀㙔等摭拾吳澄僞作。造爲宣和內府祕本之說。鑿空無證。德信乃摹而傳之。至所列太極自然圖。如今工匠刻鏤器物所畫。蓋卽來知德所作。德信不能言其授受。但以相傳二字注於其下。足知其罕所考證矣。<br/>
</p></body>
</html>