<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 放翁詩選前集 十卷 後集 八卷 坿別集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->放翁詩選前集 十卷
<!--ti:-->後集 八卷
<!--st:--><font size="-1">坿</font>別集 一卷
</h2>
<!--ed:-->兵部侍郞紀盷家藏本
<p>
<!--no:-->宋羅椅劉辰翁所選陸游詩也。前集椅所選元大德辛丑其孫憼始刻之。前有憼自序。後集辰翁所選。前後無序跋。椅閒有圈點而無評論。辰翁則句下及篇末。頗有附批。大致與所評杜甫王維李賀諸集相似。明人刻辰翁評書九種。是編不在其中。蓋偶未見此本。詳其詞意。確爲須溪門徑。非僞託也。末有明人重刻舊跋。蠹蝕斷爛。幾不可讀。并作者姓名亦莫辨。其可辨者。惟稱宏治某年得於餘杭學究家。屬其同年餘杭知縣冉孝隆校刻之耳。又稱放翁集鈔本尚存。然聞而未嘗見。獨羅澗谷劉須溪所選。在勝國時書肆嘗合而梓行。以故轉相鈔錄。迄今漸出。而印本則見亦罕矣云云。據其所言。則兩人本各自爲選。其前集後集之目。蓋元時坊賈所追題矣。跋又有複者去之之語。故兩集所錄。無一首重見。末附爲別集一卷。不題編纂名氏。其詩皆見瀛奎律髓中。以跋中取方虛谷句推之。如卽作跋者所緝。以補二集之遺。其中睡起至園中一首。已見前集五卷中。蓋偶誤也。劔南詩集。汲古閣刻本。今已盛行於世。然此選去取頗不苟。又宋人舊本。故以陳亮歐陽文粹之例。與本集竝存之。椅字子遠號澗谷。廬陵人。寶祐四年進士。以秉義郞爲江陵教官。改漳州。復知贛州信豐縣。遷提轄榷貨。德祐初遭論罷。周密齊東野語。記其當道學盛時。依託求進。道學勢衰之後。遂棄去不相聞問。深不滿之。明偶桓乾坤淸氣集。皆錄元人之詩。而有謝幼輿折齒歌一首。蓋元初尚存。辰翁自有集。始末詳見本條下。<br/>
</p></body>
</html>