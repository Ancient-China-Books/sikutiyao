<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 所安遺集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->所安遺集 一卷
</h2>
<!--ed:-->編修汪如藻家藏本
<p>
<!--no:-->元陳泰撰。泰字志同。別號所安。長沙茶陵人。延祐二年進士。除龍泉縣主簿。栖遲薄宦。惟以吟咏自適。竟終於是官。其著作亦未成集。至其曾孫朴。始裒輯以成此編。故曰遺稾。明成化中。其來孫銓等重刊。卷末有舊題六字云後段蠹損惜哉。則併朴所輯。亦非完本也。泰與歐陽元同舉於鄉。以天馬賦得薦。考官批其卷曰。氣骨蒼古。音節悠然。天門洞開。天馬可以自見矣。今賦與批詞。俱載集首。後元躋膴仕。文章震耀一世。泰集乃幾幾序傳。今觀所作七言歌行。居十之七八。大致氣格近李白。而造句則多類李賀溫庭筠。雖或不免奔軼太過。剽而不畱。又不免時傷粗獷。不及元之風規大雅。具有典型。要其才氣縱橫。頗多奇句。亦自有不可湮沒者。久晦而終傳於世。亦有由矣。<br/>
</p></div></body>
</html>