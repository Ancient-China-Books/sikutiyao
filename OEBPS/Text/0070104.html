<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 此木軒經說彙編 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->此木軒經說彙編 六卷
</h2>
<!--ed:-->江蘇巡撫採進本
<p>
<!--no:-->國朝焦袁熹撰。袁熹有春秋闕如編。已著錄。是編乃袁熹讀諸經註疏。閒爲標識。其門人掇拾成編。凡易書詩三禮三傳爾雅十經。而書僅三十四條。周禮僅十六條。儀禮僅一條。公羊傳僅九條。穀梁傳僅七條。皆殊寥寥。實止五經而已。其說易主義理。惟末列說卦傳諸條。推言卦象。然其門人編輯凡例。以爲雜鈔諸書。非所自撰。說詩力排小序。而兼主叶韻。說禮記不考禮制。惟推言禮意。說左傳差詳。末附評語。如虢叔死焉句下。註怕人二字。王曰無之句下。註如何瞞得四字之類。蓋從其讀本鈔出。爾雅頗有考證。如嫁之訓往。引列子將嫁于衞句爲證。孟之訓進。引班固幽通賦盍孟晉以迨羣句爲證。則皆郭璞鄭樵所未及也。大抵袁熹究心註疏。時有所觸。隨筆記錄。本非有意著書。故其說往往泛及雜事。如因左傳懿氏之卜有鳳皇字。疏引山海經首文曰德翼文曰順之語。遂譏崇貞甲戌進士文德翼之名爲割截。因季友酖叔牙。遂議石崇以鴆鳥與王愷養之爲晉政不綱。因長狄鄋瞞。遂論其國女子亦必長大。乃能配合生子。否則八尺之婦。不可配三丈之男。因公子宋嘗黿染指。遂記康熙中吳門進士顧三典。因食一黿。暴下不止。遂殞其命。皆偶然筆記。非以談經。其門人過尊師說。一一錄而編之。遂爲後人口實。觀其於木瓜一詩。前後兩解。但註前後不同。不敢删一存一。狡童一詩。說詩則以刺忽爲非。說左傳又以剌忽爲是。亦不訂正。又論齊桓九合兵車之會。原稾譌兵爲丘。此無庸擬議。而亦云丘車當作兵車。但原稾作丘。不敢擅改。推信過甚。至有此失。反爲其師之累。殆亦非袁熹意矣。末附讀朱子語類一卷。列之經說。殊爲不類。尤見編錄之無體例也。<br/>
</p></div></body>
</html>