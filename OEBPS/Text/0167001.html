<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部三十五
<!--sf:-->職官類
</font><h2>
<!--ti:-->翰苑羣書 二卷
</h2><p>
<!--no:-->宋洪遵編。遵字景嚴。鄱陽人。皓之仲子也。與兄适。同中紹興十二年博學鴻詞科。賜進士出身。歷官徽猷閣直學士。出知平江府。孝宗時召除翰林學士承旨。拜同知樞密院事。江東安撫使。資政殿學士。提擧洞霄宮。卒諡文安。事蹟具宋史本傳。是書。後有乾道九年遵題記曰。翰苑秩淸地禁。㳂唐迄今。爲薦紳榮。遵世蒙國恩。父子兄弟。接武而進。實爲千載幸遇。曩嘗稡遺事一編。朅來建業。以家舊藏李肇元稹韋處厚韋執誼楊钜丁居晦。洎我宋數公。凡有紀於此者。竝栞之木。仍以國朝年表。中興題名附。陳振孫書錄解題曰。自李肇而下十一家。及年表中興後題名。共爲一書。此本上卷爲李肇翰林志。元稹承旨學士院記。韋處厚翰林學士記。韋執誼翰林院故事。楊鉅翰林學士院舊規。丁居晦重修承旨學士壁記。李昉禁林讌會集。凡七家。下卷爲蘇易簡續翰林志。蘇耆次續翰林志。學士年表。翰苑題名。翰苑遺事。凡五種。其遺事爲遵所續。不在其數。實止四家。除年表題名外。所收不過九家。與振孫所記不合。考宋史藝文志。載是書本三卷。此本止上下二卷。又文獻通考。所載尚有唐張著翰林盛事一卷。宋李宗諤翰苑雜記一卷。若合此二家。正足十一家之數。豈原本有之。而今本佚其一卷耶。
</p><br/></div></body></html>