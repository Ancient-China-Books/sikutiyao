<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 孟子音義 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->孟子音義 二卷
</h2>
<!--ed:-->兩江總督採進本
<p>
<!--no:-->宋孫奭撰。唐陸德明經典釋文。於羣經皆有音義。獨闕孟子。奭奉敕校定趙岐註。因刊正唐張鎰孟子音義。及丁公著孟子手音二書。兼引陸善經孟子註。以成此書。其序文前半。與世傳奭孟子正義序同。蓋正義僞序。卽緣此序而點竄也。書中所釋。稱一遵趙註。而以今本校之。多不相符。如梁惠王篇上。曰集穆。曰大平。曰譎。篇下曰恂。曰無墮。曰夫將。公孫丑篇上。曰介者。篇下。曰素餐。曰藉道。曰危行。曰食功。滕文公篇上。曰景行。曰論語。曰力行近仁。曰師知。篇下。曰素餐。曰湼。曰駢躓。曰周公卬思。離婁篇上。曰踣。曰恐栗。曰三省。曰而錯。曰桐子。篇下。曰不比。曰由天。曰風諭。曰見幾。曰好言。曰忮。曰之行。曰行其。曰五伯。曰𨐓害。曰跌。曰汙。萬章篇上。曰百行。曰舍小。篇下。曰沮溺。曰景行。曰伊發有莘。告子篇上。曰長義。曰好下。曰幾成。篇下。曰雨雪。曰瀌瀌。曰見睍。曰或折。盡心篇上。曰遠之。曰下賤。曰邪𨐓。曰𨐓若。曰蟠𨐓。曰論之一簣。曰瞀。曰柚𣘘。曰和寡。篇下。曰遠禍。曰惡殺。曰舍生。曰爲之。曰造。曰臧否。曰自遺。曰子率。曰剖。其末曰孟子篇叙。曰其行。曰當期。曰括。凡六十有九條。置今本註文所無。惟孟子註之單行者。世有傳鈔宋本。尚可稽考。僞正義刪改其文。非復趙岐原書。故與音義不相應也。因是書可以證岐註之舊。竝可以證奭疏之僞。則其有功典籍。亦不細矣。<br/>
<!--no:--></p><blockquote>案宋禮部韻略所附條式。自元祐中卽以論語孟子試士。是當時已尊爲經。而晁氏讀書志。孟子仍列儒家。至陳氏書錄解題。始與論語同入經部。蓋宋尊孟子。始王安石。元祐諸人。務與作難。故司馬光疑孟。晁說之詆孟。作焉。非攻孟子。故安石也。白珽湛淵靜語所記。言之頗詳。晁公武不列於經。猶說之之家學耳。陳振孫雖改晁氏之例。列之於經。然其立說。乃以程子爲詞。則亦非尊孟子。仍尊程子而已矣。考趙岐孟子題詞。漢文帝時。已以論語孝經孟子。同置博士。而孫奭是編。實大中祥符閒奉敕校刊孟子所修。然則表章之功。在漢爲文帝。在宋爲眞宗。訓釋之功。在漢爲趙岐。在宋爲孫奭。固不始於王安石。亦不始於程子。紛紛門戶之愛憎。皆逐其末也。<br/>
</blockquote>
</body>
</html>