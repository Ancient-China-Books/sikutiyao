<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 節孝語錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->節孝語錄 一卷
</h2>
<!--ed:-->兩江總督採進本
<p>
<!--no:-->宋徐積撰。積字仲車。山陽人。登進士第。元祐初。以薦授揚州司戶參軍。爲楚州教授。歷和州防禦推官。改宣德郞。監中岳廟。卒。政和六年賜諡節孝處士。事蹟具宋史卓行傳。是書爲其門人江端禮所錄。文獻通考載一卷。與今本合。其中說經之條。如釋唐棣之華偏其反而。謂偏當音徧。言開偏而復合。今考禮二名不偏諱註。偏讀爲徧。則徧偏二字原相通。然以釋偏其反而。則曲說矣。其釋春秋壬申御廩災乙亥嘗。謂說者皆言先言御廩災。是火災之餘而嘗。志不敬。其實曾子問。言嘗。今考曾子問曰。當祭而日食。太廟火。乃廢祭。他火災不廢也。積概言火災則廢。反斥公穀二傳。亦殊失經意也。若以論語三嗅爲三嘆。謂春秋西狩獲麟。重書僭狩非禮。不重書獲麟。亦皆穿鑿。至於商論古人。推揚雄而譏賈誼。至以陳平爲秦漢以來第一人。殊乖平允。而誤解禮記葬欲速朽。以近世用厚棺爲非。尤爲紕繆。然積篤於躬行。粹於儒術。所言皆中正和平。無宋代刻核古人之習。大致皆論事論人。無空談性命之說。蓋猶近於古之儒家焉。<br/>
</p></body>
</html>