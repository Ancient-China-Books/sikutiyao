<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->史部二十六
<!--sf:-->地理類三
</font><h2>
<!--ti:-->益部談資 三卷
</h2><p>
<!--no:-->明何宇度撰。宇度里貫未詳。萬歷中官夔州府通判。是書所紀。皆四川山川物產。及古今軼事。分上中下三卷。以體例不以圖經。故署曰談資。實亦地志之支流也。蜀雖僻處一隅。而蠶叢魚鳧以下。古蹟爲多。長卿子雲以後。文士爲衆。又地形奧衍。百產繁饒。富庶之餘。溢爲奢麗。歲時游樂。亦自古爲盛。故其見於記載。形於歌詠者。自揚雄蜀王本紀。譙周三巴記。李克益州記以下。圖籍最多。遺事佚聞。皆足資採摭。是書掇拾蒐羅尚未能一一賅備。然詮擇不苟。去取頗嚴。其後曹學佺作蜀中廣記。徵引較博。不免稍涉氾濫。轉不若此本之雅潔。在明人雜說之中。尚可稱簡而有要者。原本有李維楨跋。亦極推爲善本。蓋不誣云。
</p><br/></div></body></html>