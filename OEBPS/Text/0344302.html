<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 牟氏陵陽集 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->牟氏陵陽集 二十四卷
</h2>
<!--ed:-->浙江鮑士恭家藏本
<p>
<!--no:-->宋牟巘撰。字獻之。湖州人。父子才。理宗朝官端明殿學士禮部尚書。以剛直著名。巘亦登進士第。官至大理少卿。入元不仕。閉戶三十六年。故其集中九日五言詩序。論陶潛於王宏中路具酒食事。及題淵明圖諸文。意皆自寓。又嘗謂世喜稱淵明入宋。書甲子無年號。黃豫章亦曰甲子不數義熙前。然今陶集詩本無書年號者。淵明恥事劉裕。大節較然。此未須深論云云。故巘文中多書至元年號。意本此也。是集凡詩六卷。雜文十八卷。前有至順二年程端學序。王士禎居易錄。稱其詩有坡谷門風。雜文皆典實詳雅。今觀所作。知士禎之論不誣。牟氏本蜀之井研人。世居陵山之陽。至子才始著藉湖州。其以陵陽名集。蓋不忘本。以韓駒詩先有是名。故此集冠以牟氏。用相別焉。<br/>
</p></div></body>
</html>