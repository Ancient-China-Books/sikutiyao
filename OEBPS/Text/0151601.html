<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 武林梵志 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->武林梵志 十二卷
</h2>
<!--ed:-->浙江汪汝瑮家藏本
<p>
<!--no:-->明吳之鯨撰。之鯨字伯裔。錢塘人。萬歷己酉擧人。官浮梁縣知縣。是編以杭州梵剎。盛於南宋。至明而殘廢者多。恐遺蹟漸湮。乃博考乘牒。分城内城外南山北山。及諸屬縣。凡得寺院四百二十六所。俱詳誌創置始末。及其山川形勝。後分天朝寵錫。宰官護持。古德機緣。歷代勳績四門。備紀名流勝蹟。高僧支派。各編小傳。序錄井然。頗有條理。其中採輯宋元明人詩文。如仙林崇先二寺記。見曹勛松隱集。智果寺記。見徐一夔始豐稾。而志俱失載。不免稍有脫漏。又如宋張敦禮捨鐘之法雲寺。非杭之法雲寺。而以名同誤入。又撰法相寺碑記者。前作范楷。後作沈楷。亦有駁文。然其搜剔幽隱。實多武林遺事西湖游覽志所未載。如明遠堂詩。次於蘇軾諸作之後。而東坡集無之。張九成喩彌陀塔銘。亦不見於橫浦集。張伯雨天池樓詩。與本集互異。可以參考其遺聞軼事。亦足爲考古談藝之資。正不徒爲伽藍增故實矣。<br/>
</p></div></body>
</html>