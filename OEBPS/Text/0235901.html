<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 庚子銷夏記 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->庚子銷夏記 八卷
</h2>
<!--ed:-->浙江巡撫採進本
<p>
<!--no:-->國朝孫承澤撰。承澤有尚書集解。已著錄。承澤晚年。思以講學自見。論者多未之許。然至於鑒賞書畫。則別有專長。是編乃順治十六年。承澤退居後所作。始自四月。迄於六月。故以銷夏爲名。自一卷至三卷。皆所藏晉唐至明書畫眞蹟。四卷至七卷。皆古石刻。每條先標其名。而各評騭於其下。八卷爲寓目記。則皆他人所藏。而曾爲承澤所見者。故別爲一卷附之。大抵議論之中。閒有考據。如宋之錢時。嘗爲秘閣校勘。史館檢閱。終於江東帥屬。本傳所載甚明。而承澤以爲隱居不仕。此類亦頗失於檢點。然其鑒裁精審。敍次雅潔。猶有米芾黃長睿之遺風。視董逌之文筆晦澀者。實爲勝之。其人可薄。其書未可薄也。<br/>
</p></div></body>
</html>