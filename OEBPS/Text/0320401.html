<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 華陽集 六十卷 附錄 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->華陽集 六十卷
<!--ti:-->附錄 十卷
</h2>
<!--ed:-->永樂大典本
<p>
<!--no:-->宋王珪撰。珪字禹玉。成都華陽人。後徙舒。舉慶曆二年進士第二。授大理評事。累官翰林學士。知開封府。兼侍讀學士。神宗時拜尚書左僕射門下侍郞。哲宗卽位。封岐國公。卒贈太師。諡文恭。事蹟具宋史本傳。珪少掇高科。以文章致位通顯。不出國門而致參預大政。詞人榮遇。蓋罕其比。晚居相位。惟務持祿固寵。與蔡確朋比沮司馬光。復依阿時局。倡興西夏之役。大爲物論所不予。人品事業皆無可取。然其文章。則博贍瓌麗。自成一家。計其登翰苑掌文誥者幾二十年。朝廷大典策皆出其手。故其多而且工者。以駢儷之作爲最。揖讓於二宋之閒。可無愧色。王銍謝伋陸游楊萬里等。往往稱之。殆非虛美。其詩以富麗爲主。故王直方詩話。載時人有至寶丹之目。以好用金玉錦繡字也。然其掞藻敷華。細潤熨貼。精思鍛鍊。具有鑪錘。名貴之篇。實復不少。正不獨葛立方方回所稱明堂慶成上元應制諸篇。爲工妙獨絕矣。集本一百卷。諸家著錄皆同。自明以來。久已湮沒。僅宋文鑑文翰類選等書。略載數篇。今從永樂大典各韻中。裒掇排比。所存詩文尚夥。而內外制草爲尤備。其生平高文典册。大約已罕所遺佚。謹依類編次。釐爲六十卷。其遺聞逸事。與後人評論之語。見於他書者。亦詳加蒐輯。別爲附錄十卷。系之集末。用資考核。至其中有靑詞密詞道場文齋文樂語之類。雖屬當時沿用之體。而究非文章正軌。不可爲訓。今以原集所有。姑附存之。而刊本則概加删削焉。<br/>
</p></div></body>
</html>