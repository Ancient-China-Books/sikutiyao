<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋大義 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋大義 無卷數
</h2>
<!--ed:-->湖北巡撫採進本
<p>
<!--no:-->國朝張希良撰。希良字石虹。黃安人。康熙乙丑進士。官至翰林院侍讀學士。是編前有自序。謂善說經者。莫若康侯。私心竊有所未滿者。聖心忠恕。刻則離。聖心簡直。曲則離。聖心明白而正大。纖則離。左氏卽未親見聖人。亦必竊窺魯史。公穀二氏。得之傳聞。難以依據。康侯據二氏以駁左。亦未爲盡得。故一本左氏。錯綜當時之事勢。平心以想聖人之心。而名字人爵時日諸例。概所不取。其持論甚確。然如文公四年。寧俞來聘。謂以納饘貨醫而書。昭公十七年。郯子來朝。謂以仲尼學官而紀。豈成公三年之孫良夫。襄公元年之公孫剽。七年之孫林父。盡屬衞之君子。而春秋書來朝者四十。皆因孔子之問乎。此又過執左氏。以經外附錄之事。橫生議論者也。至宣公八年之公子遂卒。夫人嬴氏薨。謂八月之內。同登鬼錄。有陰奪其魄者。春秋之法。論是非不論禍福。以是立義。所見彌淺矣。<br/>
</p></div></body>
</html>