<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 書舟詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->書舟詞 一卷
</h2>
<!--ed:-->安徽巡撫採進本
<p>
<!--no:-->宋程垓撰。垓字正伯。眉山人。其家有擬舫名書舟見本集詞註。古今詞話。謂號虛舟。蓋字誤也。書錄解題。載垓書舟詞一卷。傳本或作書舟。雅詞二卷。而宋史藝文志。乃作陳正伯書舟雅詞十一卷。則又誤程爲陳。誤二爲十一矣。此本爲毛晉所刻。仍作一卷。前有王偁序。與書錄解題所載合。序云尚書尤袤。曾稱其文過於詩詞。今其詩文無可考。而詞則頗有可觀。楊愼詞品。最稱其酷相思四代好折秋英數闋。蓋垓與蘇軾爲中表。耳擩目染。有自來也。集內攤破江神子娟娟霜月又侵門一闋。諸刻多作康與之江城梅花引。僅字句小有異同。此調相傳爲前半用江城子。後半用梅花引。故合云江城梅花引。至過變以下。則兩調倶不合。考詞譜載江城子。亦名江神子。應以名攤破江神子爲是。詳其句格。亦屬垓本色。其題爲康作。當屬傳譌。及卷末毛晉跋。意難忘一翦梅諸闋。倶定爲蘇作。悉行刪正。今考東坡詞內。已增入意難忘一首。而一翦梅尚未載入。其詞亦仍載此集中。未嘗刊削。然數詞語意淺俚。在垓亦非佳製。可信其必非軾作。晉之所云。未詳其何所據也。<br/>
</p></div></body>
</html>