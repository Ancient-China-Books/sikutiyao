<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十五 別集類存目九 緜津山人詩集 十八卷 坿楓香詞 一卷 坿緯蕭草堂詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十五
<!--sf:-->別集類存目九
</font><h2>
<!--ti:-->緜津山人詩集 十八卷
<!--st:--><font size="-1">坿</font>楓香詞 一卷
<!--st:--><font size="-1">坿</font>緯蕭草堂詩 一卷
</h2>
<!--ed:-->內府藏本
<p>
<!--no:-->國朝宋犖稾。犖有滄浪小志。已著錄。犖所作詩。有古竹圃稾。有嘉禾堂稾。有柳湖草。有將母樓稾。有和松菴稾。有都官草。有雙江倡和集。有回中集。有西山倡和詩。有續都官草。有海上雜詩。有漫堂草。有漫堂倡和詩。又有漫堂草。凡十四集。大抵沿明季詩社之習。旋得旋刊。出之太早。故利鈍不免互見。此集則犖爲江西巡撫時。重自删汰。併爲一編。而仍存諸集之舊目。故有六首爲一卷者。視舊集爲精簡矣。前有汪琬劉榛二序。榛序以種樹爲喻。言方其初植。雖一病葉不忍摘。久之而繁枝芟焉。又久之而岐幹斮焉。亦篤論也。宋楊萬里陸游。竝一代巨擘。而萬里誠齋集。游劍南詩。金礫混淆。往往爲後人口實。豈非愛不能割。依違牽就至是乎。後犖自定西陂類稾。凡此集之詩。皆不收。毋亦學與年進。悔其少作歟。後附緯蕭草堂詩一卷。乃其子翰林院編修至所作。才力殆反亞於犖焉。<br/>
</p></div></body>
</html>