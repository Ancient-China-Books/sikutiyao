<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 家山圖書 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->家山圖書 一卷
</h2>
<!--ed:-->永樂大典本
<p>
<!--no:-->不著撰人名氏。永樂大典。題爲朱子所作。今考書中引用諸說。有文公家禮。且有朱子之稱。則非朱子手定。明矣。錢曾讀書敏求記曰。冢山圖書。晦菴私淑弟子之文。<span class="jiazhu">案弟子二字。刊本誤倒其文。今改正。</span>蓋逸書也。李晦顯翁。得之於劉世常平父。劉得之於魯齋許文正公。其書以易中庸古大學古小學參列於圖。而於修身之指歸綱領。條分極詳。此本惜不多覯。宜刊布之。以廣其傳云云。曾家所藏舊本。久已不傳。世無刊本。書遂散失。惟永樂大典。尚備載其原文。然首列小學本旨。圖中多曲禮內則少儀之事。與曾所謂以易中庸古大學小學參列於圖者。體例稍異。意是書諸儒相傳。互有增損。行世者非一本歟。然要其指歸則一也。其書先圖後說。根據禮經。依類標題。詞義明顯。自入學以至成人。序次冠昏喪祭賓禮樂射御書數諸儀節。至詳且備。而負劍辟咡。以及鄉飲五御諸圖。尤足補聶崇義所未及。蓋朱子小學一書。詳於義理。而此則詳於名物度數之閒。二書相輔而行。本末互資。內外兼貫。均於蒙養之學。深有所裨。有不容以偏廢者焉。<br/>
</p></div></body>
</html>