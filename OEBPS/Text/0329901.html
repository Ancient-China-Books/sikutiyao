<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十
<!--sf:-->別集類十
</font><h2>
<!--ti:-->澹齋集 十八卷
</h2><p>
<!--no:-->宋李流謙撰。流謙字無變。漢州德陽人。少以父良臣廕補將仕郞。授成都府靈泉縣尉秩滿調雅州教授。曾虞允文宣撫全蜀。置之幕下。多有贊畫。尋以薦除諸王宮大小學教授。力匄補外。改奉議郞。通判潼州府事。其事蹟不見於宋史。惟其兄益謙所作行狀。尚具見其始末。所著文集。宋志亦不著錄。惟焦竑國史經籍志。黃虞稷千頃堂書目。俱載有澹齋集八十一卷。是明世尚有傳本。今已湮沒無聞。厲鶚撰宋詩紀事。僅從成都文類中。蒐得梅林分韻一首其文亦與本集頗有異同。又以流謙爲綿竹人。與行狀不合。知鶚未覩本集。故傳聞異詞也。流謙以文學知名。其父良臣。嘗出張浚門下。爲所論薦。集中分陝志專爲頌浚勳德而作。鋪張太甚。殊不免門戶之私。其詩文邊輻稍狹。閒傷淺俚。亦未能盡臻醇粹。然筆力峭勁。不屑屑以雕琢爲工。視後來破碎薾弱之習。較爲勝之。宋代遺集。大半散佚。若流謙者。固不妨存備一家矣。謹就永樂大典所載。鈔撮編次。釐爲十八卷。其益謙行狀。及其子廉渠刊集原跋。竝附錄於末。以備考證焉。
</p><br/></div></body></html>