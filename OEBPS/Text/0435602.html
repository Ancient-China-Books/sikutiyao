<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->後山詩話 一卷
</h2><p>
<!--no:-->舊本題宋陳師道撰。師道有後山叢談。已著錄。是書文獻通考作二卷。此本一卷。疑後人合併也。陸游老學菴筆記。深疑後山叢談及此書。且謂叢談或其少作。此書則必非師道所撰。今考其中於蘇軾黃庭堅秦觀倶有不滿之詞。殊不類師道語。且謂蘇軾詞如教坊雷大使舞。極天下之工。而終非本色。案蔡絛鐵圍山叢談。稱雷萬慶宣和中以善舞隸教坊。軾卒於建中靖國元年六月。師道亦卒於是年十一月。安能預知宣和中有雷大使。借爲譬況。其出於依託。不問可知矣。至謂陶潛之詩。切於事情而不文。謂韓愈元和聖德詩。於集中爲最下。而裴說寄邊衣一首。詩格柔靡。殆類小詞。乃亟稱之。尤爲未允。其以王建望夫石詩爲顧況作。亦閒有舛誤。疑南渡後舊稾散佚。好事者以意補之耶。然其謂詩文寧拙毋巧。寧朴毋華。寧麤毋弱。寧僻毋俗。又謂善爲文者。因事以出奇。江河之行。順下而已。至其觸山赴谷。風摶物激。然後盡天下之變。持論閒有可取。其解杜甫同谷歌之黃獨。百舌詩之讒人。解韋應物詩之新橘三百。駁蘇軾戲馬臺詩之玉鉤白鶴。亦閒有考證。流傳旣久。固不妨存備一家爾。
</p><br/></div></body></html>