<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 鬻子 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->鬻子 一卷
</h2>
<!--ed:-->兩江總督採進本
<p>
<!--no:-->舊本題周鬻熊撰。崇文總目作十四篇。高似孫子略作十二篇。陳振孫書錄解題稱陸佃所校十五篇。此本題唐逢行珪註。凡十四篇。蓋卽崇文總目所著錄也。考漢書藝文志道家鬻子說二十二篇。又小說家鬻子說十九篇。是當時本有二書。列子引鬻子凡三條。皆黃老淸淨之說。與今本不類。疑卽道家二十二篇之文。今本所載。與賈誼新書所引六條。文格略同。疑卽小說家之鬻子說也。杜預左傳註稱鬻熊爲祝融十二世孫。孔穎達疏謂不知出何書。史記載鬻熊子事文王早卒。其子曰熊麗。熊麗生熊狂。熊狂生熊繹。成王時。舉文武勤勞之後嗣。受封於楚。漢書載魏相奏記霍光。稱文王見鬻子。年九十餘。雖所說小異。然大約文武時人。今其書乃有昔者魯周公語。又有昔者魯周公使康叔往守於殷語。而賈誼新書亦引其成王問答。凡五條。時代殊不相及。劉勰文心雕龍云。鬻熊知道文王咨詢。遺文餘事。錄爲鬻子。則裒輯成編。不出熊手。流傳附益。或構虛詞。故漢志列入小說家歟。獨自僞四八目一書。見北齊陽休之序錄。凡古來帝王輔佐。有數可紀者。靡不具載。而此書所列禹七大夫。皐陶杜子業旣子施子黯季子甯然子堪輕子玉。湯七大夫。慶誧伊尹湟里且東門虛南門蝡西門疵北門側。皆具有姓名。獨不見收。似乎六朝之末。尚無此本。或唐以來好事之流。依仿賈誼所引。撰爲贗本。亦未可知。觀其標題甲乙。故爲佚脫錯亂之狀。而誼書所引。則無一條之偶合。豈非有心相避。而巧匿其文。使讀者互相檢驗。生其信心歟。且其篇名宂贅。古無此體。又每篇寥寥數言。詞旨膚淺。決非三代舊文。姑以流傳旣久。存備一家耳。卷首有逢行珪序及永徽四年進書表。自署華州鄭縣尉。里居未詳。<br/>
</p></div></body>
</html>