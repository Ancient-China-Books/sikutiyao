<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->副都御史黃登賢家藏本

<div id="text"><font size="-1">
<!--fi:-->集部四十一
<!--sf:-->總集類三
</font><h2>
<!--ti:-->元文類 七十卷
<!--ti:-->目錄 三卷
</h2><p>
<!--no:-->元蘇天爵編。天爵有名臣事略。已著錄。是編刊於元統二年。監察御史王理。國子助教陳旅。各爲之序。所錄諸作。自元初迄於延祐。正元文極盛之時。凡分四十有三類。而理序仿史記自序漢書敍傳之例。區爲十有五類。蓋目錄標其詳。序則撮其綱也。天爵三居史職。預修武宗文宗實錄。所著自名臣事略外。尚有松廳章奏春風亭筆記諸書。於當代掌故。最爲嫻習。而所作滋溪文集。詞章典雅。亦足追蹟前修。故是編去取精嚴。具有體要。自元興以逮中葉。英華採擷。略備於斯。論者謂與姚鉉唐文粹。呂祖謙宋文鑑。鼎立而三。然鉉選唐文。因宋白文苑英華。祖謙選北宋文。因江鈿文海。稍稍以諸集附益之耳。天爵是編。無所憑藉。而蔚然媲美。其用力可云勤摯。旅序編末稱天爵此書所以纂輯之意。庶幾同志之士。相與博採而嗣錄之。而終元之世。未有人續其書者。可以見其難能矣。葉盛水東日記曰。蘇天爵元文類。元統中監察御史南鄭王理序之。有元名人文集。如王百一閻高唐姚牧菴元淸河馬祖常元好問之卓卓者。今皆無傳。（案祖常石田集。好問遺山集。今皆有傳本。蓋明代不甚行於世。盛偶未見。故其說云然）則所以考勝國文章之盛。獨頼是編而已。嘗見至正初浙省元刻大字本。有陳旅序。此本則有書坊自增考亭書院記。建陽縣江源復一堂記。併高昌偰氏家傳云云。今此本無此三篇。而有陳旅序。蓋猶從至正元刻翻雕也。
</p><br/></div></body></html>