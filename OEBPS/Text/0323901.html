<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 山谷內集註 二十卷 外集註 十七卷 別集註 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部七
<!--sf:-->別集類七
</font><h2>
<!--ti:-->山谷內集註 二十卷
<!--ti:-->外集註 十七卷
<!--ti:-->別集註 二卷
</h2>
<!--ed:-->兩淮鹽政採進本
<!--ed:-->編修翁方綱家藏本
<p>
<!--no:-->宋任淵史容史。季温所註黃庭堅詩也。任淵所註者內集。史容所註者外集。其別集則容之孫孟温所補。以成完書。內集一稱正集。其又稱前集者。蓋內集編次成書。在外集之前。故註家相承謂內集爲前集耳。外集之詩起嘉祐六年辛丑。庭堅時年十七。而內集之詩起元豐元年戊午。庭堅時年三十四。故外集諸詩。轉在內集之前。黃㽦所編庭堅年譜。云山谷以史事待罪陳留。偶自編退聽堂詩。初無意盡去少作。胡直孺少汲。建炎初帥洪井類山谷詩文爲豫章集。命汝陽朱敦儒山房李彤編集。而洪炎玉父專其事。遂以退聽爲斷。史容外集序。亦云山谷自言欲倣莊周。分其詩文爲內外篇。意固有在。非欲去此取彼也。譜又云洪氏舊編。容古風二篇爲首。今任淵註本。亦云東坡報山谷書。推重此二詩。故置諸篇首。是任淵所註內集。卽洪炎編次之本。史季温外集跋云。細考出處歲月。別行詮次。不復以舊集古律詩爲拘。則所謂外集者。已非復原次再考李彤外集跋。云彤聞山谷自巴陵取道通城入黃龍山。爲淸禪師徧閱南昌集。自有去取。仍改定舊句。彤後得本。用以是正。其言非予詩者五十餘篇。彤亦嘗見於他人集中。輒以除去。又云前集內木之彬彬諸篇。皆山谷晚年删去。其去取據此而已。然季温跋稱其大父爲增註考訂。在嘉定戊辰後。又近十年。則上距庭堅之沒。已百有十年。而外集原本卷次。至是始經史容更定。則所謂外集者。併非庭堅自删之本矣。然則是三集者。皆賴註本以傳耳。趙與旹賓退錄。嘗論淵註送舅氏野夫之宣城詩。不得春網琴高出典。然註本之善。不在字句之細瑣。而在於考核出處時事。任註內集。史註外集。其大綱皆系於目錄每條之下。使讀者考其歲月。知其遭際。因以推求作詩之本旨。此斷非數百年後以意編年者所能爲。何可輕也。外集有嘉定元年晉陵錢文子序。而內集鄱陽許尹序。世傳鈔本皆佚之。惟劉壎水雲村泯稾。載其大略。目錄亦多殘闕。此本獨有尹序全文。且三集目錄。犂然皆具。可與註相表裏。是亦足爲希覯矣。淵字子淵。蜀之新津人。紹興元年乙丑。以文藝類試有司第一。仕至潼川憲。其稱大社者。新津山名也。容字公儀。號薌室居士。靑衣人。仕至太中大夫。其孫季温。字子威。舉進士。寶祐中官祕書少監。淵又嘗撰山谷精華錄。詩賦銘贊六卷。雜文二卷。自序謂節其要而註之。然原本已佚。今所傳者。出明人僞託。獨此註則昔人謂獨爲其難者。與史氏二註本。藝林寶傳。無異辭焉。<br/>
</p></body>
</html>