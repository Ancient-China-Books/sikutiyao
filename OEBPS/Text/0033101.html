<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩瀋 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩瀋 二十卷
</h2>
<!--ed:-->浙江巡撫採進本
<p>
<!--no:-->國朝范家相撰。是編乃其釋詩之說。家相之學。源出蕭山毛奇齡。奇齡之說經。引證浩博。善於詰駁。其攻擊先儒最甚。而盛氣所激。出爾反爾。其受攻擊亦最甚。家相有戒於斯。故持論一出於和平。不敢放言高論。其作是書。大旨斟酌於小序朱傳之閒。而斷以己意。首爲總論三十篇。以下依次詮說。皆不載經文。但著篇目。其先儒舊說。無可置辨者。則併篇目亦不著之。今核其所言。短長互見。如謂卷耳爲文王在羑里后妃遣使臣之作。謂中谷有蓷爲憐申后。謂褰裳爲在晉楚爭鄭之時。謂丰爲男親迎而女不從。謂敝笱爲嘆王綱廢弛。謂采苓爲申生而作。謂采薇爲文王伐玁狁。謂沔水爲宣王信讒。皆以意揣度。絕無確證。然如總論第十四條。力破黍離降爲國風之說。謂太史不采風。王朝無掌故。諸侯之國史亦不紀錄以進。蓋四詩俱亡。非獨雅也。詩亡而諷諭彰癉之道廢。是以春秋作焉。此與孟子迹熄之說。深有發明。第十五條。謂三百五篇之韻。叶之而不諧者。其故有三。列國之方音不同。一也。古人一字每兼數音。而字音傳訛已久。非可執一以諧聲。二也。詩必歌而後出。每以餘音相諧。自歌詩之法不傳。而餘音莫辨。三也。此亦足解顧炎武毛奇齡二家之鬭。其解采蘩篇。謂被之僮僮。爲夫人齋居之首服。而歷引周禮內司服玉藻。及聶氏三禮圖以證之。蓋被者。所以配褖衣。今據聶氏謂婦人之褖衣。因男子之元端。又玉藻云。元冠丹組纓。諸侯之齋冠也。則知夫人服被爲齋。夫人齋於正寢。旣不可如祭之服副褘。又不可服告桑之編。故服燕寢朝君之被。此說爲前人所未及。其解楚茨信南山諸篇。尤爲詳晰。如南東其畝。及中田有廬之類。於溝洫田制。咸依據確鑿。不同附會。在近代說詩之家。猶可謂瑜不掩瑕。瑕不掩瑜者也。<br/>
</p></body>
</html>