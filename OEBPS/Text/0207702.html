<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十二 農家類 農政全書 六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十二
<!--sf:-->農家類
</font><h2>
<!--ti:-->農政全書 六十卷
</h2>
<!--ed:-->兵部侍郞紀昀家藏本
<p>
<!--no:-->明徐光啓撰。光啓有詩經六帖。已著錄。是編總括農家諸書。裒爲一集。凡農本三卷。皆經史百家有關民事之言。而終以明代重農之典。次田制二卷。一爲井田。一爲歷代之制。次農事六卷。自營制開墾。以及授時占候。無不具載。次水利九卷。備錄南北形勢。兼及灌溉器用諸圖譜。後六卷。則爲泰西水法考。明史光啓本傳。光啓從西洋人利瑪竇學天文歷算火器。盡其術。崇禎元年。又與西洋人龍華民鄧玉函羅雅谷等。同修新法歷書。故能得其一切捷巧之術。筆之書也。次爲農器四卷。皆詳繪圖譜。與王楨之書相出入。次爲樹藝六卷。分穀蓏蔬果四子目。次爲蠶桑四卷。又蠶桑廣類二卷。廣類者。木棉蔴苧之屬也。次爲種植四卷。皆樹木之法。次爲牧養一卷。兼及養魚養蜂諸細事。次爲製造一卷。皆常需之食品。次爲荒政十八卷。前三卷爲備荒。中十四卷爲救荒本草。末一卷爲野菜譜。亦類附焉。其書本末咸該。常變有備。蓋合時令農圃水利荒政數大端。條而貫之。匯歸於一。雖採自諸書。而較諸書各舉一偏者。特爲完備。明史稱光啓編修兵機屯田鹽筴水利諸書。又稱其負經濟才。有志用世。於此書亦略見一斑矣。<br/>
</p></div></body>
</html>