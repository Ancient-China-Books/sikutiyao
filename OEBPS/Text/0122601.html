<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 欽定明臣奏議 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->欽定明臣奏議 二十卷
</h2>
<p>
<!--no:-->乾隆四十六年奉敕編。以皇子司選錄。而尚書房入直諸臣預繕寫。每成一卷。卽恭呈御覽。斷以睿裁。蓋敷陳之得失。足昭法戒。而時代旣近。殷鑒尤明。將推溯勝國之所以亡。與昭代之所以興者。以垂訓於無窮。故重其事也。考有明一代。惟太祖以大略雄才。混一海內。一再傳後。風氣漸移。朝廷所趨。大致乃與南宋等。故二百餘年之中。士大夫所敷陳者。君子置國政而論君心。一劄動至千萬言。有如策論之體。小人含公事而爭私黨。一事或至數十疏。全爲訐訟之詞。迨其末流。彌增詭薄。非惟小人牟利。卽君子亦不過爭名。臺諫鬨於朝。道學譁於野。人知其兵防吏治之日壞。不知其所以壞者。由閣臣奄豎爲之奧援。人知閣臣奄豎之日訌。不知其所以訌者。由門戶朋黨爲之煽搆。蓋宋人之弊。猶不過議論多而成功少。明人之弊。則直以議論亡國而已矣。然一代之臣。多賢姦並進。無人人皆忠之理。亦無人人皆佞之理。卽一人之身。多得失互陳。無言言皆是之事。亦無言言皆非之事。是以衆芳蕪穢之時。必有名臣碩輔。挺出於其閒。羣言淆亂之日。必有讜論嘉謨。搘拄於其際。所謂披沙簡金。在乎謹爲持擇也。是編禀承訓示。辨別瑕瑜。芟薙浮文。簡存偉議。研求史傳。以後效驗其前言。考證情形。以衆論歸於一是。譬諸童謠婦唱。一經尼山之删定。而列在六經。一代得失之林。卽千古政治之鑒也。至於人非而言是。不廢蒐羅。論正而詞乖。但爲删潤。聖德之廣。一善不遺。聖度之宏。大公無我。尤非尋常所可測量矣。<span class="jiazhu">以上總集</span><br/>
</p></div></body>
</html>