<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 周易感義 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->周易感義 無卷數
</h2>
<!--ed:-->兩江總督採進本
<p>
<!--no:-->此書爲未刻稾本。中多朱墨塗乙。其撰人姓名。墨筆題東海衲民岳嵐墨山氏述。蓋所自書。朱筆題江西兵憲岳虞巒衡山氏述。爲其同里魯釗所書。考太學題名碑錄。前明崇禎辛未科。有岳虞巒南直隸武進人。又江南通志儒林傳。稱虞巒字舜牧。官至江西按察使。晩尤好易。撰有周易感。及春秋平義二書。書中云幼時及見熹廟初年。時代亦復相合。然則所謂周易感者。當卽此書。特刻板誤脱義字耳。書中又云丙申五月著。稾則成於國朝順治十三年。疑其明亡以後。變服爲僧。改名岳嵐。故自號東海衲民也。是書惟解六十四卦。分作八巨册。而朱筆又閒有標二編第幾卷者。殆本有初編二編。經釗刪併爲今本耶。其說詳於取象。近錢一本之學。然皆參以佛氏。如稱西域之有迦文。猶中國之羲文周孔云云。謬妄非一。釗雖多所刊削。欲滅其迹。而能潤飾其字句。究不能改易其宗旨。蓋於王宗傳沈作喆之說。又變本加厲矣。<br/>
</p></body>
</html>