<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->傷寒直格方 三卷
<!--ti:-->傷寒標本心法類萃 二卷
</h2><p>
<!--no:-->舊本皆題金劉完素撰。傷寒直格方。大旨出入於原病式。而於傷寒證治。議論較詳。前序一篇。不知何人所撰。馬宗素傷寒醫鑒。引平城翟公宵行遇燈之語。與此序正相合。殆卽翟公所撰歟。醫鑒又云完素著六經傳變直格一部。計一萬七千零九字。又於宣明論中。集緊切藥方六十道。分六門。亦名直格。此書有方有論。不分門類。不能確定原爲何種。卷首又題爲臨川葛雍編。蓋經後人竄亂。未必完素之舊矣。傷寒標本心法類萃上卷。分別表裏。辨其緩急。下卷則載所用之方。其中傳染一條。稱雙解散益元散皆爲神方。二方卽完素所製。不應自譽至此。考完素原病式序。稱集傷寒雜病脈證方論之文。目曰醫方精要宣明論。今檢宣明論中。已有傷寒二卷。則完素治傷寒法。已在宣明論中。不別爲書。二書恐出於依託。然流傳已久。姑存之以備參考焉。
</p><br/></div></body></html>