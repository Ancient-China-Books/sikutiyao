<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 百越先賢志 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->百越先賢志 四卷
</h2>
<!--ed:-->兩淮鹽政採進本
<p>
<!--no:-->明區大任撰。大任字楨伯。廣東順德人。嘉靖壬戌。以歲貢除江都訓導。遷光州學正。又遷國子監博士。官至南京戶部郎中。明史文苑傳。附見黃佐傳中。蓋大任佐之門人也。南方之國越爲大。自句踐六世孫無疆爲楚所敗。諸子散處海上。其著者東越無諸。都東冶至漳泉。故閩越也。東海王搖。都於永嘉。故甌越也。自湘灕而南。故西越也。牂柯西下邕雍綏建。故駱越也。統而名之。謂之百越。大任家於南越。因蒐輯百越先賢。斷自東漢。得一百二十人。各爲之傳。所收兼及會稽。以句踐舊疆。自南越北。盡會稽故也。惟秦會稽郡跨有吳地者不載。以非越之舊也。書中所載。如趙煜以著述見收。而作越紐錄之袁康吳平。事出王充論衡。而不見載。方技收徐登趙炳董奉介象。而作參同契之魏伯陽。亦上虞人。名見葛洪神仙傳。復不見載。蓋大任多憑史傳。而不甚採錄雜書。其閒有遺漏在此。其體例謹嚴。勝於地志之宂蔓。亦卽在此。至於引用史文。刊除不盡。如梅福傳稱語見成紀。此自漢書之文。此書無成帝本紀。何得有此語。亦未免失之因仍。而每傳之末。必註所據某書。又據其書參修。一句一字。必有所本。尤勝於他家之杜撰。均未可以一眚議之。黃佐修廣東新志。漢以前之人物小傳。皆採是書。蓋亦深知纂述之不苟矣。萬歷壬辰。其鄉人游朴。嘗爲鋟版。歲久散佚。僅存鈔本。第二卷中養奮傳傅蠧地傳鄧盛傳綦毋俊傳李進傳皆殘闕。陳某一傳。殘闕尤甚。僅存姓而佚其名。今亦各仍原本。從闕疑之義焉。<br/>
</p></div></body>
</html>