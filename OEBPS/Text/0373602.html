<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 樊紹述集註 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->樊紹述集註 二卷
</h2>
<!--ed:-->浙江巡撫採進本
<p>
<!--no:-->國朝孫之騄撰。之騄所輯尚書大傳。已著錄。樊宗師之文。見稱於韓愈。愈所爲墓誌。稱其書號魁紀公者三十卷。曰樊子者又三十卷。春秋集傳十五卷。表箋以下雜文凡二百九十一篇。又雜銘二百二十。賦十。詩七百一十九。唐書藝文志。云樊宗師集二百九十一卷。而今傳於世者。止此二卷。絳守居園池記。舊有宋王晟劉忱所註。至元時已不傳。其載於輟耕錄者。凡有二本。其一爲灤陽趙仁舉字伯昻者所箋註。其一不著註者姓名。然宗儀亦僅著其句讀。而不盡著其箋註。此本以宗儀所得前本爲主。而以後一本及他本註釋幷題跋附焉。至綿州越王樓詩序一篇。則得自計有功唐詩紀事。舊無句讀。之騄以意創補之。宗師文故爲詭異。本非正軌。韓愈以交游之故。曲以文從字順許之。然所謂二百九十一卷者。卒以無傳。則是非之公。雖愈不能奪也。之騄乃掇拾廢棄。爲之註釋。謂之好奇則可。如謂有當於文章。則未也。故特存舊註絳守居園池記一篇。示好奇之戒。而此則附存目焉。<br/>
</p></div></body>
</html>