<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 局方發揮 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->局方發揮 一卷
</h2>
<!--ed:-->江蘇巡撫採進本
<p>
<!--no:-->元朱震亨撰。以和劑局方。不載病源。止於各方下條列證候。立法簡便。而未能變通。因一一爲之辨論。大旨專爲闢温補戒燥熱而作。張介賓景岳全書云。局方一書。宋神宗<span class="jiazhu">案此方成於徽宗之時。介賓以爲神宗。殊爲舛誤。謹附訂於此。</span>詔天下高醫。奏進而成。雖其中或有過於粉飾者。神效之方。亦必不少。豈可輕議。其意頗不以震亨爲然。考震亨之學。出於宋內官羅知悌。知悌之學。距河閒劉完素。僅隔一傳。完素主於瀉火。震亨則主於滋陰。雖一攻其有餘。其劑峻利。一補其不足。其劑和平。而大旨不離其淵源。故於局方香竄燥烈諸藥。諄諄致辨。明以來沿其波者。往往以黃蘗知母。戕傷元氣。介賓鑒其末流。故惟以益火爲宗。掊擊劉朱。不遺餘力。其以冰雪凜冽爲不和。以天晴日暖爲和。取譬固是。然淸風涼雨。亦不能謂之不和。鑠石流金。亦不能強謂之和。各明一義。而忘其各執一偏。其病實相等也。故介賓之說。不可不知。而震亨是編。亦未可竟廢焉。<br/>
</p></div></body>
</html>