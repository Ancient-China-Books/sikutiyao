<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋集傳 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋集傳 十五卷
</h2>
<!--ed:-->兩江總督採進本
<p>
<!--no:-->元趙汸撰。汸有周易文詮。已著錄。是書有汸自序。及其門人倪尚誼後序。尚誼稱是書初稿。始於至正戊子。一再刪削。迄丁酉成編。旣而復著屬辭。義精例密。乃知集傳初稿。更須討論。而序文中所列史法。經義猶有未至。歲在戊寅。重著是傳。草創至昭公二十八年。乃疾疢難厄。閣筆未續。至洪武己酉遂卒。自昭公二十八年以下。尚誼據屬辭義例續之。序中所謂策書之例十有五。筆削之義八者。亦尚誼更定。而原本有譌誤疎遺者。咸補正焉。則此書實成於尚誼之手。然義例一本於汸。猶汸書也。汸自序曰。學者必知策書之例。然後筆削之義可求。筆削之義旣明。則凡以虛辭說經者。皆不攻而自破。可謂得說經之要領矣。<br/>
</p></div></body>
</html>