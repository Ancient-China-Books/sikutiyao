<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 祝子罪知 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->祝子罪知 七卷
</h2>
<!--ed:-->兩江總督採進本
<p>
<!--no:-->明祝允明撰。允明有蘇材小纂。已著錄。是編乃論古之言。其舉例有五。曰舉。曰刺。曰說。曰演。曰系。舉曰是是。刺曰非非。說曰原是非之故。演曰布反復之情。系曰述古作以證斯文。一卷至三卷。皆論人。四卷論詩文。五卷六卷論佛老。七卷論神鬼妖怪。其說好爲剏解。如謂湯武非聖人。伊尹爲不臣。孟子非賢人。武庚爲孝子。管蔡爲忠臣。莊周爲亞孔子一人。嚴光爲姦鄙。時苗羊續爲姦貪。謝安爲大雅君子。終弈折屐非矯情。鄧攸爲子不孝。爲父不慈。人之獸也。王珪魏徵爲不臣。徐敬業爲忠孝。李白百俊千英。萬夫之望。种放爲鄙夫。韓愈陸贄王旦歐陽修趙鼎趙汝愚爲匿非。論文則謂韓柳歐蘇不得稱四大家。論詩則謂詩死於宋。佛論老爲不可滅。皆勦襲前人之說。面變本加厲。王宏撰山志曰。祝枝山狂士也。著祝子罪知錄。其舉刺予奪。言人之所不敢言。刻而戾。僻而肆。蓋學禪之弊。乃知屠隆李贄之徒。其議論亦有所自。非一日矣。聖人在上。火其書可也。其說當矣。千頃堂書目。載祝子罪知十卷。此本僅七卷。而佚去八九十三卷。卷爲一册。惟第五卷併入四卷之後。藏書者未經繙閱。以爲闕第五卷。乃改七卷七字爲五字。攙入六卷之前。不知五六兩卷。皆論佛老。安得參以七卷之神鬼妖怪也。殆坊肆賈人無知者之所爲歟。然如是之書。不完亦不足惜也。<br/>
</p></div></body>
</html>