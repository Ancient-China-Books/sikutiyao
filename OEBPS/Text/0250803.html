<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 訂譌雜錄 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->訂譌雜錄 十卷
</h2>
<!--ed:-->浙江巡撫採進本
<p>
<!--no:-->國朝胡鳴玉撰。鳴玉字廷佩。號吟鷗。靑浦人。歲貢生。乾隆丙辰。薦舉博學鴻詞。是編皆考訂聲音文字之譌。大抵採集諸家說部。而參以己說。其中有闇合前人者。如文選神女賦一條。謂玉字王字顛倒互寫。是矣。然始辨其誤者爲姚寬西溪叢語。申明其義者爲張鳳翼文選纂註。而鳴玉仍反覆力辨之。是未見二說也。揚子法言鴻飛冥冥弋人何篡一條。鳴玉歷引後漢書逸民傳注陳子昂碑韓愈詩。證今本誤慕。是矣。然今本實作篡。不作慕。其誤爲慕。則自張九齡感遇詩孤鴻海上來一首。押入遇韻始。以爲近人所誤。則非也。龍鍾一條。不取竹名石名之說。是矣。然誤以岑參雙袖龍鍾淚不乾句爲常建詩。又李匡乂資暇集。所解龍鍾之義。乃誤指爲龍爪泥痕。鳴玉未及引駁。亦疎漏也。雙鯉魚一條。駁漢陳勝傳。宋書符瑞志。魚腹藏書之說。是矣。然此語始見蔡邕飲馬長城窟行。而但引古詩尺素如霜雪疊成雙鯉魚。是蔡邕後語。非其本也。凡此偶然失檢。時亦有之。要其但引古書。互相參證。不欲多生新意。自見所長。所以言皆有據。所得反較諸家爲多。狐白之裘。固非一腋。其網羅會稡之勤。亦未可遽沒也。<br/>
</p></div></body>
</html>