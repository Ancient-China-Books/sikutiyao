<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 綱目續麟 二十卷 校正凡例 一卷 附錄 一卷 彙覽 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->綱目續麟 二十卷
<!--ti:-->校正凡例 一卷
<!--ti:-->附錄 一卷
<!--ti:-->彙覽 三卷
</h2>
<!--ed:-->江西巡撫採進本
<p>
<!--no:-->明張自勳撰。自勳字卓菴。南昌人。是編成於崇禎癸未。首爲校正凡例一卷。列朱子凡例。與劉友益書法凡例。而各著所疑。次爲附錄一卷。備列朱子論綱目手書十二篇。及李方子綱目後序。王柏書綱目大全後。徐昭文綱目考證序證。綱目一書。非惟分註非朱子手定。卽正綱亦多出趙師淵手。併證劉友益誤以晚年未定之本。爲中年已定之本。遂不求端訊末。強辨誣眞。其續麟二十卷。則案原書次第。摘列綱目及考異書法發明考證之文。而一一辨正其是非。彙覽三卷。則列增删正綱者三千六百四十餘字。增删分注者四百四十餘字。蓋彙覽爲改正之本。而續麟則發明改正之所以然。分注之文。彙覽僅改其年號君名諡號之類。而其他所當改者。以其文太繁。則散見於續麟中。蓋二書詳略互見。相輔爲用者也。其宗方孝孺之論。不以統予秦晉隋。未免儒生膠固之見。然其他參互比較。每能推其致誤之所以然。如唐以前太子卽位皆書名。至唐獨不書名。劉友益曲爲之說。自勳則以爲太子卽位。前史皆書名。至唐書本紀獨不書名。綱目不過誤從史文。不必強爲穿鑿。又如漢景帝中元年十二月晦日食。綱目漏書。三年九月晦日食旣。綱目漏書旣字。自勳以爲皆漢書本紀先漏。綱目但據本紀。而未見五行志。故有此失。別無他義。皆足破陋儒附會之說。他若唐太宗貞觀元年。書徵隋祕書監劉子翼不至。劉友益書法。稱書不至何。美子翼也。尹起莘發明。亦以特書隋官爲美之。自勳則據唐書劉禕之傳。載子翼後復召拜吳王府功曹參軍。終著作郞宏文館直學士。謂綱目失考。誤以爲陶潛一例。如是之類。其說皆鑿鑿有徵。非故與朱子爲難者比。至於凡例稱曹丕劉裕書姓。而綱目書宋王裕乃無劉字。又凡例稱宦者封爵。皆加宦者字。如鄭衆之屬。而綱目書鄭衆封鄛鄉侯。乃無宦者字。用證綱目傳寫刊刻。不免譌脫。不必以鈔胥刻工之失。執爲朱子之筆削。尤爲洞悉事理之言。視徒博尊朱子之名。而牽合迂謬。反晦朱子之本旨者。相去遠矣。<br/>
<!--no:--></p><blockquote>謹案四庫編纂之例。凡箋註古書者。仍以所箋所注之時代爲次。是書本爲朱子綱目而作。綱目經聖祖仁皇帝御批。當以御批爲主。已恭錄於史評類中。故編年類中不錄綱目。而是編及芮長恤陳景雲書。則仍從綱目之次序。列諸此焉。<br/>
</blockquote>
</div></body>
</html>