<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十九 政書類存目一 臨雍錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十九
<!--sf:-->政書類存目一
</font><h2>
<!--ti:-->臨雍錄 一卷
</h2>
<!--ed:-->浙江范懋柱家天一閣藏本
<p>
<!--no:-->明費誾撰。誾字廷言。丹徒人。成化己丑進士。官至禮部侍郞。宏治元年三月。孝宗擧行臨雍釋奠禮。誾時爲祭酒。因錄其禮儀奏議。及官禮部時。乃編次成書。付淮安知府徐鏞刻之。至宏治九年。林瀚兼祭酒事。又刻於國子監。其書全錄吏牘之文。無一字之删潤。詞不雅馴。不足以稱崇儒大典。考郊外農談曰。鳳翔之麟游有虎臣者。慷慨有節氣。成化末貢入太學。適聞萬歲山架椶棚。以備登眺。臣上疏極諫。憲廟奇之。祭酒費誾不知也。懼其賈禍。乃會六堂鳴鼓聲罪。鋃鐺鎖之以待。俄官校宣臣至左順門。中官傳温旨勞之。曰爾言是也。椶棚好拆卸矣。命吏部予臣七品正官。誾大慚云云。則誾爲癸酒。本不愜於公論。其著作益可知矣。<br/>
</p></div></body>
</html>