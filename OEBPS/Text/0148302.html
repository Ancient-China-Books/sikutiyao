<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 河南通志 八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->河南通志 八十卷
</h2>
<!--ed:-->通行本
<p>
<!--no:-->國朝總督河南山東軍務兵部右侍郞王士俊等監修。河南之名。宋代惟屬洛陽一郡。故宋敏求作河南志。僅記西都典故。而不及他州。自明初設河南布政司。所屬八府。實跨河以北。封疆於古稍殊。故郡邑雖各有偏記。而未有統爲一書者。嘉靖中始創爲之。亦僅具崖略而已。徵引未能賅洽。考證亦未能精確。國朝順治十八年。復加續修。條理粗備。黃之雋謂康熙中嘗頒諸天下以爲式。後閱六七十年。未經修葺。郡邑分併。與新制多不相合。雍正九年。河東總督田文鏡。承命排纂。乃延編修孫灝。進士顧棟高等。開局蒐討。文鏡歿後。王士俊代爲總督。乃成書表上。考古證今。體例頗爲整密。惟書成之後。陳許二州。陞爲府。鄭州改隸開封。盧氏改隸陝州。南召復立縣治。因刊版已竣。皆未及增改云。<br/>
</p></div></body>
</html>