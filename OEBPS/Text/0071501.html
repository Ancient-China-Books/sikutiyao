<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 論語筆解 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論語筆解 二卷
</h2>
<!--ed:-->浙江鄭大節家藏本
<p>
<!--no:-->舊本題唐韓愈李翱同註。中閒所註。以韓曰李曰爲別。考張籍集祭韓愈詩。有論語未訖註。手蹟今微茫句。邵博聞見後錄。遂引爲論語註未成之證。而李漢作韓愈集序。則稱有論語註十卷。與籍詩異。王楙野客叢談。又引爲已成之證。晁公武讀書志。稱四庫邯鄲書目皆無之。獨田氏書目。有韓氏論語十卷。筆解兩卷。是論語註外。別出筆解矣。新唐書藝文志。載愈論語註十卷。亦無筆解。惟鄭樵通志。著錄二卷。與今本同。意其書出於北宋之末。然唐李匡乂。宣宗大中時人也。所作資暇錄一條云。論語宰予晝寢。梁武帝讀爲寢室之寢。晝作胡卦反。且云當爲畫字。言其繪畫寢室。今人罕知其由。咸以爲韓文公所訓解。又一條云。傷人乎不問馬。今亦謂韓文公讀不爲否。然則大中之前。已有此本。未可謂爲宋人僞撰。且晝寢一條。今本有之。廏焚一條。今本不載。使作僞者剽掇此文。不應兩條相連。摭其一而遺其一。又未可謂因此依託也。以意推之。疑愈註論語時。或先於簡端有所記錄。翱亦閒相討論。附書其閒。迨書成之後。後人得其稿本。採註中所未載者。別錄爲二卷行之。如程子有易傳。而遺書之中。又別有論易諸條。朱子有詩傳。而朱鑑又爲詩傳遺說之例。題曰筆解。明非所自編也。其今本或有或無者。則由王存以前。世無刊本。傳寫或有異同。邵博所稱三月字作音一條。王楙所見本亦無之。則諸本互異之明證矣。王存本今未見。魏仲舉刻韓文五百家註。以此書附末。今傳本亦稀。此本爲明范欽從許勃本傳刻。前載勃序。仍稱筆解論語一十卷。疑字誤也。又趙希弁讀書附志曰。其閒翱曰者。李習之也。明舊本愈不著名。而翱所說則題名以別之。此本改稱韓曰李曰。亦非其舊矣。<br/>
</p></div></body>
</html>