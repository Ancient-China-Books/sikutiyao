<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十七 雜家類一 呂氏春秋 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十七
<!--sf:-->雜家類一
</font><h2>
<!--ti:-->呂氏春秋 二十六卷
</h2>
<!--ed:-->兩江總督採進本
<p>
<!--no:-->舊本題秦呂不韋撰。考史記文信侯列傳。實其賓客之所集也。太史公自序又稱。不韋遷蜀。世傳呂覽。考序意篇稱。維秦八年。歲在涒灘。是時不韋未遷蜀。故自高誘以下。皆不用後說。蓋史駁文耳。漢書藝文志載呂氏春秋二十六篇。今本凡十二紀八覽六論。紀所統子目六十一。覽所統子目六十三。論所統子目三十六。實一百六十篇。漢志蓋舉其綱也。其十二紀。卽禮記之月令。顧以十二月割爲十二篇。每篇之後。各閒他文四篇。惟夏令多言樂。秋令多言兵。似乎有義。其餘則絕不可曉。先儒無說。莫之詳矣。又每紀皆附四篇。而季冬紀獨五篇。末一篇標識年月。題曰序意。爲十二紀之總論。殆所謂紀者猶內篇。而覽與論者爲外篇雜篇歟。唐劉知幾作史通內外篇。而自序一篇。亦在內篇之末。外篇之前。蓋其例也。不韋固小人。而是書較諸子之言。獨爲醇正。大抵以儒爲主。而參以道家墨家。故多引六籍之文。與孔子曾子之言。其他如論音則引樂記。論鑄劍則引考工記。雖不著篇名。而其文可案。所引莊列之言皆不取其放誕恣肆者。墨翟之言。不取其非儒明鬼者。而縱橫之術。刑名之說。一無及焉。其持論頗爲不苟。論者鄙其爲人。因不甚重其書。非公論也。自漢以來。註者惟高誘一家。訓詁簡質。於引證顚舛之處。如制樂篇稱成湯之時。榖生於庭。則據書序以駁之。稱南子爲釐夫人。則據論語左傳以駁之。稱西門豹在魏襄王時。則據魏世家孟子以駁之。稱晉襄公伐陸渾。稱楚成王慢晉文公。則皆據左傳以駁。稱顏闔對魯莊公。則據魯世家以駁之。稱衞逐獻公立公子黚。則據左傳衞世家以駁之。皆不蹈註家附會之失。然如稱魏文侯虜齊侯。獻之天子。傳無其事。不知誘何以不糾。其謂梅伯說鬼侯之女好。妲己以爲不好。因而見醢。謂白乙丙孟明皆蹇叔子。謂甯戚扣角。所歌乃碩鼠之詩。謂公孫龍爲魏人。並不著所出。亦不知其何所據。又共伯得乎共首及張毅單豹事。均出莊子。乃於共伯事。則曰不知其出何書。於張毅單豹事。則引班固幽通賦。竟未見漆園之書。亦爲可異。若其註五世之廟曰逸書。則梅𦣱僞本尚未出。引詩庶姜孽孽作䡾䡾。鼉鼓逢作𩐨𩐨。則經師異本。均不足爲失也。<br/>
</p></div></body>
</html>