<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 梅村集 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->梅村集 四十卷
</h2>
<!--ed:-->通行本
<p>
<!--no:-->國朝吳偉業撰。偉業有綏寇紀略。已著錄。此集凡詩十八卷。詩餘二卷。文二十卷。其少作大抵才華豔發。吐納風流。有藻思綺合。精麗芊眠之致。及乎遭逢喪亂。閱歷興亡。激楚蒼涼。風骨彌爲遒上。暮年蕭瑟。論者以庾信方之。其中歌行一體。尤所擅長。格律本乎四傑。而情韻爲深。敍述類乎香山。而風華爲勝。韻協宮商。感均頑豔。一時尤稱絕調。其流播詞林。仰邀睿賞。非偶然也。至於以其餘技。度曲倚聲。亦復接跡屯田。嗣音淮海。王士禎詩稱白髮填詞吳祭酒。亦非虛美。惟古文每參以儷偶。旣異齊梁。又非唐宋。殊乖正格。黃宗羲嘗稱梅村集中張南垣柳敬亭二傳。張言其藝而合於道。柳言其參寧南軍事。比之魯仲連之排難解紛。此等處皆失輕重。爲倒卻文章家架子。其糾彈頗當。蓋詞人之作散文。猶道學之作韻語。雖強爲學步。本質終存也。然少陵詩冠千古。而無韻之文。率不可讀。人各有能有不能。固不必一一求全矣。<br/>
</p></div></body>
</html>