<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 雅樂發微 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->雅樂發微 八卷
</h2>
<!--ed:-->兩淮馬裕家藏本
<p>
<!--no:-->明張敔撰。考明有兩張敔。其一字伯起。合肥人。永樂中貢入太學。除廣東道監察御史。官至陝西按察使僉事。所著有京氏易考。見朱彝尊經義考。此張敔饒州人。朱載堉律呂精義第五卷中載有其名。又明史陸粲傳。載粲劾張璁桂萼疏。有禮部員外郎張敔。假律歷而結知之語。與此書亦相合。蓋卽其人也。敔論樂大旨。以入聲最低者命爲黃鍾。其最高者爲應鍾之變宮。是書自元聲正半律諸法。以逮樂器樂歌懸圖舞表。分門畢具。後又作雅義三卷附之。六十律。八十四調。十六鍾。以及累黍生尺之法。無不悉究。其序謂論琴律本之朱子。論笛制本之杜夔。論旋宮本之周禮。論鍾鎛本之國語。於樂制頗有考證。然如論蕤賓生大呂。主呂覺淮南子上生之說。不知律呂相生定法。上生與下生相閒。故左旋與右旋相乘。今應鐘旣上生蕤賓。而蕤賓又上生大呂。與上下相生之序。極爲錯迕。乃先儒已廢之論。殊不足據也。<br/>
</p></div></body>
</html>