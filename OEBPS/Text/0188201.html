<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 法言集註 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->法言集註 十卷
</h2>
<!--ed:-->通行本
<p>
<!--no:-->漢揚雄撰。宋司馬光集註。雄有方言。光有易說。皆已著錄。考漢書藝文志。儒家揚雄所序三十八篇。註曰法言十三。雄本傳具列其目。曰學行第一。吾子第二。修身第三。問道第四。問神第五。問明第六。寡見第七。五百第八。先知第九。重黎第十。淵騫第十一。君子第十二。孝至第十三。凡所列漢人著述。未有若是之詳者。蓋當時甚重雄書也。自程子始謂其曼衍而無斷。優柔而不決。蘇軾始謂其以艱深之詞。文淺易之說。至朱子作通鑑綱目。始書莽大夫揚雄死。雄之人品著作。遂皆爲儒者所輕。若北宋之前。則大抵以爲孟荀之亞。故光作潛虛以擬太元。而又採諸儒之說以註此書。考自漢以來。有侯芭註六卷。宋衷註十三卷。李軌解一卷。辛德源註二十三卷。又有柳宗元註。宋咸廣註。吳祕註。至光之時。惟李軌柳宗元宋咸吳秘之註尚存。故光裒合四家。增以己意。原序稱各以其姓別之。然今本獨李軌註不署名。餘則以宗元曰。咸曰。祕曰。光曰。爲辨。蓋傳刻者所改題也。舊本十三篇之序。列於書後。蓋自書序詩序以來。體例如是。宋咸不知書序爲僞孔傳所移。詩序爲毛公所移。乃謂子雲親旨。反列卷末。甚非聖賢之旨。今升之章首。取合經義。其說殊謬。然光本因而不改。今亦仍之焉。<br/>
</p></body>
</html>