<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 樂靜集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部八
<!--sf:-->別集類八
</font><h2>
<!--ti:-->樂靜集 三十卷
</h2>
<!--ed:-->編修汪如藻家藏本
<p>
<!--no:-->宋李昭玘撰。昭玘字成季。宋史云濟南人。考昭玘籍本鉅野。殆嘗自署濟陰。而史遂誤濟南也。元祐中擢進士第。歷官提點永興京西京東刑獄。坐元符黨奪官。徽宗立。召爲右司員外郞。遷太常少卿。出知滄州。崇寧初編入黨籍。紹興初追復直徽猷閣。事蹟具宋史本傳。史稱昭玘坐廢以後。居閒十五年。自號樂靜先生。寓意法書圖畫。貯以十囊。命曰燕游十友。候蒙爲昭玘校試所舉士。及蒙執政。感舊恩。使人致意。昭玘惟求祕閣法帖而已。其孤介自守。不汲汲自進如是。故其胸度夷曠。發爲文章。皆光明俊偉。無依阿淟涊之態。亦無囂呼憤戾之氣。又早爲蘇軾所知。耳擩目染。具有典型。北宋之末。翹然爲一作者。當時與晁補之齊名。固不虛也。其集前後無序跋。不知何人所編。晁陳二家書目。及宋史藝文志。皆不著錄。葉盛菉竹堂書目有之。而無卷數。惟竑國史經籍志。載三十卷。此本凡詩四卷。徐州十事一卷。記一卷。傳序一卷。雜文二卷。書二卷。表三卷。啓狀七卷。疏一卷。靑詞疏文一卷。僧疏一卷。進卷二卷。試館職策一卷。碑誌行狀三卷。與焦竑志合。蓋卽竑所見之本也。<br/>
</p></body>
</html>