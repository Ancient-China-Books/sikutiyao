<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 周易本義通釋 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->周易本義通釋 十二卷
</h2>
<!--ed:-->編修勵守謙家藏本
<p>
<!--no:-->元胡炳文撰。炳文字仲虎。號雲峯。婺源人。嘗爲信州道一書院山長。再調蘭溪州學正不赴。元史儒學傳附載其父一桂傳中。程敏政新安文獻志。所謂篤志朱子之學者也。是書據朱子本義。折衷是正。復採諸家易解。互相發明。序題延祐丙辰。蓋仁宗之三年。初名精義。後病其繁冗。刪而約之。改名通釋。所著雲峯集。中有與吳澄書。曰本義通釋。郭文卿守浮梁時。爲刊其半。出之太早。今悔之無及也。刊本今以呈。似中有謬戻。閣下削之繩之。幸甚云云。考炳文生於宋理宗淳祐十年。其與澄書時。稱年七十。則當在延祐七年庚申。在作序之後三年。其所悔者改正與否。則不可考矣。王懋竑白田雜著。曰今刻雲峯本義通釋上下經解極詳。以大全本考之。增多者十之三四。彖傳以後。語皆與大全同。無增多者。疑通釋自彖傳後已失去。後人鈔集大全所載以續之耳。又大全序例。謂胡氏通釋既輒變古易。又於今易不免離析先後。考今刻乃一依古易。此不可曉。或者今刻非原本歟云云。案此本前有明潘旦序。稱書經兵燹。多至亡佚。其九世孫珙。及弟玠。募遺書。得上下經而闕十翼。乃復彙蒐諸集中以補之。然則今本十翼。乃珙玠所裒錄。非炳文之舊。懋竑蓋末見旦序。故有此疑。惟大全稱炳文輒變古易。又離析今文之先後。則彖傳象傳。必附經文之中。何以解傳者佚而解經者不佚。又何以珙玠所得舊本上下經文釐然完具。而不參以彖傳象傳。此則誠不可曉。然大全爲胡廣等龐雜割裂之書。所言亦不可盡據也。<br/>
</p></div></body>
</html>