<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 六千兵占 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->六千兵占 二卷
</h2>
<!--ed:-->編修勵守謙家藏本
<p>
<!--no:-->不著編輯者名氏。凡六壬百煉金。六壬軍帳賦。金鳳歌。行軍占異。爲一卷。其兵占自時事休咎。至凱旋聞詔。共五十篇。爲一卷。六壬非爲用兵而作。而五行生剋制化。與夫王相死生之用。理可相通。故兵家亦多取爲占驗。唐志有李靖玉帳經一卷。李筌六壬大玉帳歌十卷。彭門玉帳歌三卷。其餘若胡萬頃軍鑒式之類。不可勝數。然流傳旣久。大抵出自術士僞託。非其本眞。新唐書李靖傳贊。謂世言靖精風角鳥占雲祲孤虛之術。故善用兵。是不然。特以臨機果。料敵明。根於忠智而已。可謂知言。爲將者苟能如靖之決策制勝。卽一切遊都天目玉帳軍占之說。俱可存而不論。矧其出自後來之傅會者乎。是書爲明人所刊。所採諸家。亦多未備。兵占末條。稱太歲與太陰旺生大將年命。主後宮有暗助之力。其說尤爲鄙謬矣。<br/>
</p></div></body>
</html>