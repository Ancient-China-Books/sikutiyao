<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十三 目錄類存目 金石遺文錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->金石遺文錄 十卷
</h2>
<!--ed:-->兩江總督採進本
<p>
<!--no:-->國朝陳奕禧撰。奕禧字子文。號香泉。海寧人。由貢生官至南安府知府。奕禧以書著名。是書爲書法而作。就所得金石。採錄其文。彙輯成帙。王士禎分甘餘話。稱奕禧於秦漢唐宋以來金石文字。收藏尤富。皆爲題跋辨證。而以爲米元章黃伯思一流人。蓋卽指是書。然其採輯前人論說。及奕禧自綴論者。僅漢碑數種而已。唐碑以後。十不逢一。則是意在錄文。而不全在跋也。卽以錄文而論。亦尠體例。如漢碑中錄侯成唐扶逢盛諸篇。皆拓本之不存於今者不知奕禧果見其拓本。抑或僅於金石書中錄之。若果見拓本。則是希有之蹟。必當詳註所自來。若僅從金石書鈔取。則挂漏在所不免矣。至於碑之原額原題。頗有改竄。又於題下標列姓氏。類坊刻時文之式篇內譌脫。更復不可枚擧。若碑有傳摹先後眞蹟之不同。同一石者。又有存字多寡。拓本傳寫之不同。而此書亦復不加審擇。甚至少林寺戒壇銘一篇。眞贗二本並存。又如明皇之孝經註。顏元孫之干祿字書。則連篇全載。浯溪中興頌。則於王士禎浯溪考。一字不遺。而漢唐諸碑。前人剖辨最有關繫者。乃一字不錄。後載奕禧自書諸碑。蓋用宋曾宏父載凰墅帖於石刻鋪敍卷尾之意。然其於本朝人諸石刻。僅載傅山鄭簠二通卽接以自書諸碑。而於元明碑。亦寥寥無幾。皆體例之不相稱者。又其書旣爲書法而作則每碑自應詳著其字體。而書內或著或否。參差不一。其諸碑所在地名。亦不詳著。皆非輯錄之體。似是裒輯未成之書也。<br/>
</p></div></body>
</html>