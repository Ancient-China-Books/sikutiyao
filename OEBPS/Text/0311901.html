<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 張燕公集 二十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->張燕公集 二十五卷
</h2>
<!--ed:-->兩淮馬裕家藏本
<p>
<!--no:-->唐張說撰。說事蹟具唐書本傳。其文章典麗宏贍。當時與蘇頲竝稱。朝廷大述作。多出其手。號曰燕許。唐書藝文志。載其集三十卷。今所傳本止二十五卷。然自宋以後。諸家著錄竝同。則其五卷之佚。久矣。集中元處士碣銘。稱序爲處士子將作少監行沖撰。而唐書行沖傳乃不載其爲此官。爲留守奏慶山醴泉表。稱萬年縣令鄭國忠狀。六月十四日縣界霸陵鄕有慶山見醴泉出。而唐書武后傳載此事。乃作新豐縣。皆與史傳頗有異同。然說在當時。必無譌誤。知唐書之疎舛多矣。此書所以貴舊本也。集首永樂七年伍德記一篇。稱兵燹之後。散佚僅存。錄而藏之。至嘉靖閒其子孫始爲梓行。而譌舛特甚。又參考本傳。及文粹文苑英華諸書。其文不載於集者尚多。今旁加搜輯。於集外得頌一首。箴一首。表十八首。疏二首。狀六首。策三首。批答一首。序十一首。啓一首。書二首。露布一首。碑四首。墓誌九首。行狀一首。凡六十一首。皆依類補入。而原集目次錯互者。亦詮次更定。仍釐爲二十五卷。庶幾復成完本焉。<br/>
</p></div></body>
</html>