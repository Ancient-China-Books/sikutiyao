<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 同文算指前編 二卷 通編 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->同文算指前編 二卷
<!--ti:-->通編 八卷
</h2>
<!--ed:-->兩江總督採進本
<p>
<!--no:-->明李之藻演西人利瑪竇所譯之書也。前編上下二卷。言筆算定位加減乘除之式。及約分通分之法。通編八卷。以西術論九章。卷一曰三率準測。卽古異乘同除。曰變測。卽古同乘異除。曰重測。卽古同乘同除。卷二卷三曰合類差分。曰和較三率。曰洪衰互徵。卽古差分。又謂之衰分。卷四曰疊借互徵。卽古盈朒。卷五曰雜和較乘。卽古方程。卷六曰測量三率。卽古句股。曰開平方。曰奇零開平方。卽古少廣。卷七曰積較和開平方。卷八曰帶縱諸變開平方。曰開立方。曰廣諸乘方。曰奇零諸乘方。皆卽古少廣。案九章乃周禮之遺法。其用各殊。爲後世言數者所不能易。西法惟開方（卽古少廣）句股。各有專術。餘皆以三率御之。若方田粟米差分商功均輸五章。本可以三率御之。至於盈朒以御隱雜互見。方程以御錯糅正負。則三率不可御矣。蓋中法西法。周各有所長。莫能相掩也。是書欲以西法易九章。故較量長短。俱有增補。其論三率比例。視中土所傳方田粟米差分諸術。實爲詳悉。至盈朒方程二術。則皆仍舊法。少廣略未備。且法與數多出入之處。梅文鼎方程餘論曰。幾何原本言句股三角備矣。同文算指。於盈朒方程。取古人之法以傳之。非利氏之所傳也。又曰。諸書之謬誤。皆沿之而不能察。其必非知之而不用。能言之而不悉。亦可見矣。誠確論也。然中土算書。自元以來。散失尤甚。未有能起而蒐輯之者。利氏獨不憚其煩。積日累月。取諸法而合訂是編。亦可以爲算家考古之資矣。<br/>
</p></div></body>
</html>