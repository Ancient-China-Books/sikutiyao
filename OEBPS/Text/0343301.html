<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 鬳齋續集 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->鬳齋續集 三十卷
</h2>
<!--ed:-->江蘇巡撫採進本
<p>
<!--no:-->宋林希逸撰。希逸有考工記解。已著錄。宋史藝文志。載希逸有鬳齋前集六十卷。久佚不存。惟此續集。謂之竹溪十一稾者。尚有傳本。卽此三十卷也。凡詩五卷。雜著一卷。少作三卷。記二卷。序一卷。跋一卷。四六三卷。省題詩二卷。輓詩一卷。祭文一卷。墓誌二卷。行狀二卷。學記四卷。其門人福淸林式之所編。共十三類。而謂之十一稾。不詳其故。或十中存一之意歟。劉克莊嘗謂乾淳閒林光朝。始好深沈之思。爲文極鍛鍊。一傳爲林亦之。再傳爲陳藻。三傳爲希逸。比其師稾乾中見華滋。蕭散中見嚴密。窘狹中見紆徐。所以推許之者甚至。今觀其集。多應酬頌美之作。且以道學名一世。而上賈似道啓。乃極口稱譽。至以趙普文彥博比之。殆與楊時之從蔡京。同一白璧之瑕。集末載學記解太玄經者居其半。其詩亦多宗門語。王士禎居易錄。所記良不爲誣。然南宋遺集。流傳日少。其詩文雖不盡如劉克莊所稱。而尚不失前人軌度。其學記中所論學問文藝之事。亦時有可取。節取一長。固亦無不可耳。前有咸淳庚午林同序。稱戊辰九月。上擢鬳齋長仙蓬侍緝熙。明年春再入禁林長詞翰。趍行之詔。聯翩而下。行有日。至是而續集之入梓者爲卷三十云云。則是集成於希逸內召時也。<br/>
</p></body>
</html>