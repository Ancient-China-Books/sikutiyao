<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十 傳記類存目六 烏臺詩案 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十
<!--sf:-->傳記類存目六
</font><h2>
<!--ti:-->烏臺詩案 一卷
</h2>
<!--ed:-->編修汪如藻家藏本
<p>
<!--no:-->舊本題宋朋九萬編。卽蘇軾御史臺獄詞也。案周必大二老堂詩話曰。元豐己未。東坡坐作詩訕謗。追赴御史獄。當時所供詩案。今已印行。所謂烏臺詩案是也。靖康丁未歲。臺吏隨駕挈眞案至維揚。張全眞參政。時爲中丞。南渡取而藏之。後張丞相德遠。爲全眞作墓誌。諸子以其半遺德遠充潤筆。其半猶在全眞家。余嘗借觀。皆坡親筆。凡有塗改。卽押字於下。而用臺印云云。是必大親見眞蹟。然不言與刋版有異同。陳振孫書錄解題載。是書十三卷。胡仔漁隱叢話所錄。則三卷有奇。皆與此本不合。仔稱其父舜陟。靖康閒嘗爲臺端。臺中子瞻詩案具在。因錄得其本。視近時所刋行烏臺詩話爲尤詳。今節入叢話。是仔書所載。已爲節本。今考叢話諸條。不過較此本少一二事。其餘則條目皆同。則未必仔所見本。振孫稱九萬錄東坡下御史獄公案。附以初擧發章疏。及謫官後表章書啓詩詞。此本但冠以章疏。而無謫官後表章書啓詩詞。則亦非振孫所見本。或後人摭拾仔之所錄。稍傅益之。追題朋九萬名。以合於振孫之所錄。非九萬本書歟。<br/>
</p></div></body>
</html>