<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 南齊文紀 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->南齊文紀 十卷
</h2>
<!--ed:-->浙江巡撫採進本
<p>
<!--no:-->明梅鼎祚編。是集於酬答之文。參錯附錄。及誤載前代册誥。與諸集略同。而體例尤爲叢脞。如永明五年九月詔。乃齊書撮敍其事。而以爲詔詞。高祖與周盤龍第二勅。明帝手詔王思遠。皆只常言五字。但可存爲故實。豈宜目以文章。無姓名之文。例附於末。而魚腹侯子響還本奏獨列於前。代擬諸作。例歸操觚之人。而褚淵禪齊詔。江淹築壘教。獨不畫一。曹景宗與弟羣宗書。沈約答陸厥樂藹書。猶曰人雖入梁。事關齊代。至於宋順帝答誅黃回詔。則宋文紀自爲一集。何以隔代闌入。若劉虬答蕭子良書。已見二卷。又見六卷。失檢抑又甚矣。其閒如高祖與王彥之書。尺牘誤以爲世祖。崔覺與妹書。尺牘誤以爲崔恭祖。亦閒有小小駁正。然如黃回一人。隔數頁而重註。曹虎一人。前註見北魏。而七卷之中。乃別出曹虎之名。詳註爵里。矛盾者正復不少。徒以一代之文。兼收全備而存之耳。<br/>
</p></div></body>
</html>