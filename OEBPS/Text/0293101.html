<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 隨隱漫錄 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->隨隱漫錄 五卷
</h2>
<!--ed:-->兵部侍郞紀昀家藏本
<p>
<!--no:-->舊本題宋臨川陳隨隱撰。蓋後人以書中自稱隨隱。而稱陳郞爲先君。知爲臨川陳姓。故題此名。實則隨隱非名也。據所載錢舜選詩。其人嘗於理宗景定四年。以布衣官東宮掌書。又載辛巳八月己丑。爲元世祖至元十八年。則其人蓋已入元。案劉壎水雲村泯稾。載宋度宗御批一道。云令旨付藏一。所有陳世崇詩文稾都好。可再揀幾篇來。在來日定要。千萬千萬。四月五日辰初付陳藏一。壎跋其後。以爲度宗在春宮時。盛年潛躍。汲汲斯文。惜不遇園綺羽翼。乃下訪藏一父子之卑陋。藏一爲郁字。則其子當卽世崇。證以書中所記。與此批一一脗合。知隨隱卽世崇號也。其書多記同時人詩話。而於南宋故事。言之尤詳。如紫宸殿上壽儀賜太子玉食批直書閣夫人名數孩兒班服飾孟享駕出儀太子問安展書儀帶格三十二種諸條。頗有史傳所未及者。他所記詩話雜事。亦多可採。其第二卷內。論漢平帝后晉愍懷太子妃以下五條。皆假借古事。以寓南宋臣降君辱之慘。與所以致敗之由。而終無一言之顯斥。猶有黍離詩人。悱惻忠厚之遺。尤非他說部所及也。<br/>
</p></div></body>
</html>