<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 成均講義 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->成均講義 無卷數
</h2>
<!--ed:-->江西巡撫採進本
<p>
<!--no:-->國朝孫嘉淦撰。嘉淦有春秋義。已著錄。是編乃嘉淦攝國子監祭酒時。以大學聖經一章。爲學者入德之門。乃逐節疏解。以發明朱子章句之義。其講致知格物。謂釋氏欲正心而不先誠意。陸子靜欲誠其意而不先致知。王陽明欲致其知而不先格物。惟程朱之書。詳言格物。獨得孔子之傳。今日學者之流弊。譏釋氏之不能誠意。竝其正心而失之。譏子靜之不能致知。竝其誠意而失之。譏陽明之不能格物。竝其致知而失之。名爲守程朱之學。竝其格物而失之。古之所謂物者。盈天地之法象道器。書其一也。古之所謂格物者。極事理之廣大精微。讀書其一也。古之所謂讀書博洽。無所不通。作文其一也。古之所謂作文者。體製不可枚舉。制藝其一也。然則今日士子之所學。視古者綱領條目之大全。相去何如哉。亦頗中學者之流弊也。<br/>
</p></div></body>
</html>