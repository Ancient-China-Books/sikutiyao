<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 九經字樣 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->九經字樣 一卷
</h2>
<!--ed:-->兩淮馬裕家藏本
<p>
<!--no:-->唐唐元度撰。元度里籍未詳。惟據此書。知其開成中官翰林待詔。考唐會要。稱大和七年二月。敕唐元度覆定石經字體。十二月。敕於國子監講論堂兩廊。創立石九經。元度字樣。蓋作於是時。凡四百二十一字。依倣五經文字。爲七十六部。前載開成二年八月牒云。准大和七年十二月敕。覆九經字體者。今所詳覆。多依司業張參五經文字爲准。諸經之中。別有疑闕。古今體異。隸變不同。如總據說文。卽古體驚俗。若依近代文字。或傳寫乖譌。今與校勘官同商較。是非取其適中。纂錄新加九經字樣一卷。請附於五經文字之末。蓋二書相輔而行。當時卽列石壁九經之後。明嘉靖乙卯地震。二書同石經。竝損闕焉。近時馬曰璐。得宋拓本而刊之。猶屬完善。其閒傳寫失眞。及校者意改。往往不免。今更依石刻殘碑。詳加覆訂。各以案語附之下方。五經文字音訓。多本陸德明經典釋文。或註某反。或註音某。元度時避言反字。無同音字可註者。則云某平。某上。就四聲之轉。以表其音。是又二書義例之異云爾。<br/>
</p></div></body>
</html>