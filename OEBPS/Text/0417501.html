<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 天下同文集 四十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->天下同文集 四十四卷
</h2>
<!--ed:-->兩淮馬裕家藏本
<p>
<!--no:-->元周南瑞撰。南瑞始末未詳。考吳澄支言集。有贈周南瑞序。稱安成周南瑞敬修。扁濂溪二字於室。或者議之。又稱敬修之文詞。固已早冠於郷儒之上。自濂溪視之則陋也。盍暫舍其所已學。而勉其所未學云云。當卽其人也。澄序多不滿之詞。至稱其欲爲濂溪後人。當知其門戸路徑。是明以冒稱周子之裔誚之。其人蓋好趨附高名者。觀其目錄末標隨有所傳錄陸續刊行九字。其體例與今時庸陋坊本無異。可以概見也。卷首有劉將孫一序。亦潦倒淺陋。似乎依託。然其所載。頗有蘇天爵文類所未收。而足資當日典故者。如元史崔彧上寶璽事。見於成宗本紀。及彧本傳。未詳得璽月日。是集所載崔彧獻璽書文。知爲至元三十一年正月三十日。又成宗本紀。元貞元年三月乙已朔安南世子陳日燇。遣使上表。并獻方物。而安南國傳。則紀其事於至元三十一年五月之下。與本紀互異。今考是集所載安南國王賀成宗登極表。末云元貞元年三月初一日。知列傳爲誤書。皆可以㫄資考證。其他文亦多有可觀者。其中十七卷。十八卷。三十一卷。三十四卷。三十五卷。四十一卷竝闕。蓋麻沙舊式。分卷破碎。傳鈔易於佚脫。今旣無別本校補。亦姑仍原本錄之。以存其眞焉。<br/>
</p></body>
</html>