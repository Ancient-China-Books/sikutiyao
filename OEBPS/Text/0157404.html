<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十 地理類存目三 安邱縣志 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十
<!--sf:-->地理類存目三
</font><h2>
<!--ti:-->安邱縣志 二十八卷
</h2>
<!--ed:-->兵部侍郞紀昀家藏本
<p>
<!--no:-->明馬文煒撰。文煒字仲韜。號定宇。安邱人。嘉靖壬戌進士。官至右都御史巡撫江西。是志成於萬歷己丑。體例頗爲謹嚴。其沿革封建秩官貢擧貤封。俱列爲表。藝文惟列古人著述。較他志亦爲淸省。惟典禮雅樂。國家通制。非安邱所獨有。而各爲一考。此劉知幾所論天文諸志。誤學史記者也。（史記括黃帝以來。故可立天官一書。至歷代非各有一天。無庸複志。其說具史通表志篇中。）藝文之末。附詩二十首。文九篇。可謂删除宂濫矣。然何不用范成大吳郡志例。散載各條之下乎。總記二篇。尤多泛濫。漢惠帝七年日食於危。文帝七年水土合於危。後七年有星孛於西方。其末指虛。此果爲安邱垂象耶。漢封劉常爲安邱侯。此就國者也。於法當書。唐封張說爲安邱侯。此與安邱風馬牛矣。可入說傳。不必入安邱志也。蓋雖稍廓地志之惡習。而猶未能免俗云。<br/>
</p></body>
</html>