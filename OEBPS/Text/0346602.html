<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 陵川集 三十九卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->陵川集 三十九卷
<!--ti:-->附錄 一卷
</h2>
<!--ed:-->編修汪如藻家藏本
<p>
<!--no:-->元郝經撰。經有續後漢書。已著錄。其生平大節。炳耀古今。而學問文章。亦具有根柢。如太極先天諸圖說。辦微論數十篇。及論學諸書。皆深切著明。洞見閫奧。周易春秋諸傳。於經術尤深。故其文雅健雄深。無宋末膚廓之習。其詩亦神思深秀。天骨挺拔。與其師元好問可以雁行。不但以忠義著也。延祐五年。經門人集賢大學士郭貫。請以是集與所作續後漢書。官爲刊版。付待制趙穆編修官浦道源等詳定。得旨允行。卷首所載江西中書省劄付咨文。蓋卽其事。後宮版散佚。明正德己卯。沁水李淑淵。重刊於鄂州。陳鳳梧序之。康熙乙酉。武進陶自悅守澤州。得李本於州民武氏家。欲鋟木未果。僅爲製序弁其首。乾隆戊午。鳳臺王鏐始校刊之。而摭諸書之有涉於經者。別爲附錄一卷。綴之於末。其誌傳行狀官誥劄咨。及元明人原序。皆仍舊刻冠於首。今所行者。皆鏐此本云。<br/>
</p></div></body>
</html>