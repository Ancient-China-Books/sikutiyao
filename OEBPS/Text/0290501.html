<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 東齋記事 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->東齋記事 六卷
</h2>
<!--ed:-->永樂大典本
<p>
<!--no:-->宋范鎮撰。鎮字景仁。華陽人。事蹟具宋史本傳。是書據其自序。乃元豐中作。宋藝文志作十二卷。文獻通考作十卷。舊本久佚。未能考其孰是。今採輯永樂大典所收。以類編次。釐爲五卷。又江少虞事實類苑曾慥類說。亦多引之。今删除重複。續爲補遺一卷。雖未必鎮之完書。然以宋志及通志所載卷數計之。幾於得其強半矣。王得臣麈史。載是書爲鎮退居時作。故所記蜀事較夥。晁公武讀書志。稱崇觀閒以其多及先朝故事禁之。今觀其書。多宋代祖宗美政。無所謂誹訕君父得罪名教之語。特以所記諸事。皆與熙寧新法。隱然相反。殆有寓意於其閒。故鎮入黨籍。而是書亦與蘇黃文字同時禁絕。迨南渡以後。黨禁旣解。其書復行。是直蔡京以王安石之故。惡其異議耳。非眞得罪於朝廷也。今所存諸條句下。如張繪註曰。京版作張綸之類。凡有數處。是當時刊本。且不一而足矣。鎮與司馬光相善。惟論樂不合。此書所言。尚齗齗相爭。而於胡瑗阮逸。詞氣尤不能平。蓋始終自執所見者。他如記蔡襄爲蛇精之類。頗涉語怪。記室韋人三眼突厥人牛蹄之類。亦極不經。皆不免稗官之習。故通考列之小說家。然核其大綱。終非碧雲騢東軒筆錄諸書。所能竝論也。<br/>
</p></div></body>
</html>