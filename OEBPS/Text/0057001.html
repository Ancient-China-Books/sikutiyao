<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋胡傳考誤 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋胡傳考誤 一卷
</h2>
<!--ed:-->通行本
<p>
<!--no:-->明袁仁撰。仁有尚書砭蔡編。已著錄。是書前有自序。謂宋胡安國憤王氏之不立春秋。承君命而作傳。志在匡時。多借經以申其說。其意則忠。而於經未必盡合。其說良是。至謂安國之傳非全書則不盡然。安國是編。自紹興乙卯奉敕纂修。至紹興庚申。而後繕本進御。豈有未完之理哉。然其抉摘安國之失。如周月非冠夏時。盟宿非宿君與盟。宰渠伯糾。宰非冢宰。伯非伯爵。夏五非舊史闕文。齊仲孫來之非貶。召陵之役。齊桓不得爲王德。管仲不得爲王佐。首止序王世子於末。非以示謙。晉卓子立已踰年。非獨里克奉之爲君。季姬之遇鄫子。非愛女使自擇壻。鼷鼠食牛角。非三桓之應。正月書襄公在楚。非以存魯君之名。吳子使札。非罪其讓國。左傳莒展輿事。以攻當爲已攻。齊豹非求名不得。歸鄆讙龜陰。非聖人自書其功。獲麟而誇以簫韶河洛。爲傳者之陋。皆深有理解。他若會防一條。義不係於胡傳。蔡桓侯一條。謂葬以侯禮。亦以意爲之。別無顯證。石之紛如。本非大夫。不應與孔父仇牧一例見經。仁一概排之。則吹求太甚矣。<br/>
</p></div></body>
</html>