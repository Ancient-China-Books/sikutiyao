<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 山谷詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->山谷詞 一卷
</h2>
<!--ed:-->江蘇巡撫採進本
<p>
<!--no:-->宋黃庭堅撰。庭堅有山谷集。已著錄。此其別行之本也。宋史藝文志。載庭堅樂府二卷。書錄解題。則載山谷詞一卷。蓋宋代傳刻。已合併之矣。陳振孫於晁無咎詞調下引補之語曰。今代詞手。惟秦七黃九。他人不能及也。於此集條下。又引補之語曰。魯直閒作小詞。固高妙。然不是當行家語。自是著腔子唱好詩。二說自相矛盾。考秦七黃九。語在後山詩話中。乃陳師道語。殆振孫誤記歟。今觀其詞。如沁園春望遠行千秋歳第二首。江城子第二首。兩同心第二首第三首。少年心第一首第二首。醜奴兒第二首。鼓笛令四首。好事近第三首。皆褻諢不可名状。至於鼓笛令第三首之用𨉶字。第四首之用𡱰字。皆字書所不載。尤不可解。不止補之所云不當行已也。顧其佳者則妙脫蹊徑。迥出慧心。補之著腔好詩之說。頗爲近之。師道以配秦觀。殆非定論。觀其兩同心第二首與第三首。玉樓春詞第一首與第二首。醉蓬萊第一首與第二首。皆改本與初本竝存。則當時以其名重。片紙隻字。皆一概收拾。美惡雜陳。故至於是。是固宜分別觀之矣。陸游老學庵筆記。辨其念奴嬌詞。老子平生江南江北愛聽臨風笛句。俗本不知其用蜀中方音。改笛爲曲以叶韻。今考此本。仍作笛字。則猶舊本之未經竄亂者矣。<br/>
</p></body>
</html>