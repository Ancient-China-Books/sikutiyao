<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩傳旁通 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩傳旁通 十五卷
</h2>
<!--ed:-->山東巡撫採進本
<p>
<!--no:-->元梁益撰。益字友直。號庸齋。江陰人。自署三山者。以其先福州人也。嘗舉江浙鄉試。不及仕宦。教授鄉里以終。事蹟附載元史儒學傳陸文圭傳內。朱子詩傳。詳於作詩之意。而名物訓詁。僅舉大凡。益是書仿孔賈諸疏。證明注文之例。凡集傳所引故實。一一引據出處。辨析源委。因杜文瑛先有語孟旁通。體例相似。故亦以旁通爲名。其中如聖人之耦。則引西漢書劉歆論董仲舒語。見堯於羹。見舜於牆。則引後漢書李固傳。以明出典。或朱子所未詳者。亦旁引諸說以補之。如五緎五總。引陸佃之語。三單引鄭箋羨卒孔疏副丁之類。亦閒有與朱子之說稍異者。如頃筐墍之。集傳音許器切。大雅民之攸墍。集傳音許既切者。從陸德明經典釋文。益則引禮部韻。謂許既切者。在未韻。音餼。注云取也。許器切者。在至韻。音洎。作巨至切。朱子之音。與禮部韻不同云云。是是非非。絶不堅持門戸。視胡炳文等之攀附高名。言言附合。相去遠矣。卷首爲類目。末一卷則其敍說。內一條論秦造父封趙。因錄羅泌國姓紀原之文。自謂此於詩傳雖無所繫。而宋氏有國。其姓亦當知。故通之。則宂贅之文。汗漫無理。可已而不已者也。前有至正四年太平路總管府推官濱州翟思忠序。明朱睦㮮授經圖。遂以詩傳旁通爲思忠作。殊爲疎舛。今從朱彝尊經義考所辨<span class="jiazhu">案尊尊所引。乃陵元輔之言。</span>附訂正焉。<br/>
</p></div></body>
</html>