<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 春秋經解 十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋經解 十三卷
</h2>
<!--ed:-->兵部侍郎紀昀家藏本
<p>
<!--no:-->朱孫覺撰。覺字莘老。高郵人。擢進士第。官至御史中丞。事蹟具宋史本傳。此書題曰龍學孫公。蓋其致仕之時。以龍圖閣學士。兼侍講提舉醴泉觀也。覺早從胡瑗遊。傳其春秋之學。大旨以抑霸尊王爲主。自序稱左氏多說事蹟。公穀以存梗概。今以三家之說。較其當否。而穀梁最爲精深。且以穀梁爲本。其說是非襃貶。則雜取三傳。及歷代諸儒啖趙陸氏之說。長者從之。其所未聞。則以安定先生之說解之。今瑗口義五卷已佚。傳其緒論。惟見此書。周麟之跋。稱初王安石欲釋春秋以行於天下。而莘老之傳已出。一見而有惎心。自知不能出其右。遂詆聖經而廢之。邵輯序。稱是書作於晚年。謂安石因此廢春秋。似未必盡然。然亦可見當時甚重其書。故有此說也。宋史藝文志。載覺春秋經解十五卷。又春秋學纂十二卷。春秋經社要義六卷。朱彝尊經義考。據以著錄。於經解注曰存。於學纂要義皆注曰佚。然今本實十三卷。自隱公元年至獲麟。首尾完具。無所殘闕。與宋志所載不符。考陳振孫書錄解題。載春秋經解十五卷。春秋經社要義六卷。而無春秋學纂。王應麟玉海。載春秋經社要義六卷。春秋學纂十二卷。而無春秋經解。其學纂條下。注曰其說以穀梁爲本。及採左氏公羊歷代諸儒所長。閒以其師胡瑗之說斷之。分莊公爲上下云云。與今本一一相合。然則春秋學纂。卽春秋經解之別名。宋志旣誤分爲二書。幷譌其卷數。書錄解題。亦譌十三卷爲十五卷。惟玉海所記爲得其眞矣。<br/>
</p></div></body>
</html>