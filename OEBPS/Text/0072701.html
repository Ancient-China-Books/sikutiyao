<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 蒙齋中庸講義 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->蒙齋中庸講義 四卷
</h2>
<!--ed:-->永樂大典本
<p>
<!--no:-->宋袁甫撰。甫字廣微。鄞縣人。寶文閣直學士燮之子。嘉定七年進士。官至吏部侍郞。兼國子祭酒。權兵部尚書。諡正肅。事蹟具宋史本傳。史稱所著有孟子解。今未見傳本。殆已亡佚。此書散見永樂大典中。而史志顧未之及。惟朱彝尊經義考。有甫所撰中庸詳說二卷。註云已佚。或卽是書之別名歟。其書備列經文。逐節訓解。蓋平日錄以授門弟子者。中閒委曲推闡。往往言之不足。而重言以申之。其學出於楊簡。簡之學則出於陸九淵。故立說多與九淵相合。如講語大語小一節。云包羅天地。該括事物。天下不能載者。惟君子能載之。而天下又何以載。幽通鬼神。微入毫髮。天下不能破者。惟君子能破之。而天下又何以破。此卽象山語錄所云。天下莫能載者。道大無外。若能載則有分限矣。天下莫能破者。一事一物。纖悉微末。未嘗與道相離之說也。其講自誠明一節云。誠不可傳。可傳者明。明卽性也。不在誠外也。此卽象山語錄所云。誠則明。明則誠。此非有次第。其理自如此之說也。其他宗旨。大都不出於此。雖主持過當。或不免惝怳無歸。要其心得之處。未嘗不自成一家。謹依經排輯。釐爲四卷。以存金溪之學派。至其甚謬於理者。則於書中別加案語。考正其誤。以杜狂禪恣肆之漸焉。<br/>
</p></body>
</html>