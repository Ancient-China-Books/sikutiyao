<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部十四
<!--sf:-->傳記類二
</font><h2>
<!--ti:-->欽定宗室王公功績表傳 十二卷
</h2><p>
<!--no:-->乾隆四十六年奉敕撰。初乾隆二十九年。命宗人府內閣考核宗室王公功績。輯爲表一卷。詳列封爵世系。傳五卷。第一卷第二卷爲親王。第三卷爲郡王。第四卷爲貝勒貝子鎭國公輔國公。第五卷爲王貝勒獲罪褫爵。而舊有勳勞者。通三十一人。又附傳二十一人。於乾隆三十年六月告成。嗣以所述簡親王喇布。順承郡王勒爾錦。貝勒洞鄂。事實皆不詳悉。又順承郡王傳中生有神力之語。亦涉不經。乃詔國史館。恭檢實錄紅本。重爲改撰。前表後傳。體例如舊。立傳人數亦如舊而事必具其始末。語必求其徵信。則視舊詳且核焉。考古者同姓分封。惟周爲盛。然文昭武穆。惟魯公伯禽。有淮徐之功耳。諸史列傳。載從龍戰伐。雖不乏懿親。亦從無多至四五十人。竝奮起鷹揚。銘勳竹帛。共襄萬世之鴻基者。蓋我國家世德作求。克承天眷。貞元會合。光嶽氣鍾。太元渾灝之精。旣挺生乎列聖。扶輿淸淑之氣。遂竝萃於宗盟。記所謂天降時雨。山川出雲。乘時佐命。非偶然也。至我皇上篤念周親。不忘舊績。俾效命風雲之會者。得以表章。併使席榮珪組之班者。知所觀感。用以本支百世。帶礪萬年。所爲垂訓而示勸者。聖意尤深遠矣。參稽詳愼。必再易稾而始成書者。豈徒然哉。
</p><br/></div></body></html>