<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 欽定詩經傳說彙纂 二十卷 序 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->欽定詩經傳說彙纂 二十卷
<!--ti:-->序 二卷
</h2>
<p>
<!--no:-->康熙末。聖祖仁皇帝御定。刻成於雍正五年。世宗憲皇帝製序頒行。詩序自古無異說。王肅王基孫毓陳統。爭毛鄭之得失而已。其舍序言詩者。萌於歐陽修。成於鄭樵。而定於朱子之集傳。輔廣童子問以下。遞相羽翼。猶未列學官也。元延祐中行科舉法。始定詩義用朱子。猶參用古注疏也。明永樂中。修詩經大全。以劉瑾詩集傳通釋爲藍本。始獨以集傳試士。然數百年來。諸儒多引據古義。竊相辨詰。亦如當日之攻毛鄭。蓋集傳廢序。成於呂祖謙之相激。非朱子之初心。故其閒負氣求勝之處。在所不免。原不能如四書集註。句銖字兩。竭終身之力。研辨至精。特明代纂修諸臣。於革除之際。老師宿儒。銖鋤殆盡。不能如劉三吾等。輯書傳會選。於蔡氏多所補正。又成祖雖戰伐之餘。欲興文治。而實未能究心經義。定衆說之是非。循聲附和。亦其勢然歟。是編之作。恭逢聖祖仁皇帝天亶聰明。道光經籍。研思六義。綜貫四家。於衆說之異同。既別白瑕瑜。獨操衡鑑。而編校諸臣。亦克承訓示。考證詳明。一字一句。務深溯詩人之本旨。故雖以集傳爲綱。而古義之不可磨滅者。必一一附錄。以補闕遺。於學術持其至平。於經義乃協其至當。風雅運昌。千載一遇。豈前代官書任儒臣拘守門戸者。所可比擬萬一乎。<br/>
</p></div></body>
</html>