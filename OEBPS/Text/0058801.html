<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 春秋世族譜 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋世族譜 一卷
</h2>
<!--ed:-->兩江總督採進本
<p>
<!--no:-->國朝陳厚耀撰。春秋之世。自王朝以迄諸侯大夫。得姓受氏。各有源流。其人之見於經傳者。不可殫數。漢宋衷有世本四卷。唐代尚傳。今惟孔氏正義中偶載其文。而書別久佚。隋書經籍志。有春秋左氏諸大夫世譜十三卷。不知何人所撰。今亦無存。杜預作春秋釋例。中有世族譜一篇。具載其世系昭穆之詳。而自宋以來。湮沒不見。今恭遇聖代。表章遺籍。釋例一書。得於永樂大典中裒輯叢殘。復爲完帙。獨世族譜僅存數條。仍不免於闕略。厚耀當時旣未覩釋例原本。因據孔氏正義。旁參他書。作此以補之。其體皆仿旁行斜上之例。首周世次圖。而以周之卿大夫附後。次魯次晉次衞次鄭次齊次宋次楚次秦次陳次蔡次曹次莒次𣏌次滕次許次邾次吳次越次小國諸喉。皆先敍其君王世系。而附以卿大夫。其偶見經傳。而無世次可稽。如周之凡伯南季。魯之衆仲秦子之類。則別曰雜姓氏名號。另爲一篇。附卿大夫世系之後。搜採頗爲該洽。近時顧棟高作春秋大事表。有世系表二卷。其義例與此相近。而考證互有異同。如周卿大夫之周公忌父召莊公諸人。此書徵引。不及顧本之備。又脫漏王叔氏世系不載。亦爲遜於顧本。然顧氏於有世系者。敍次較詳。其無可考者。概闕而不錄。此書則於經傳所載之人。祇稱官爵及字者。悉臚採無遺。實爲顧本所未及。讀春秋者。以此二書。互相考證。則春秋氏族之學幾乎備矣。<br/>
</p></div></body>
</html>