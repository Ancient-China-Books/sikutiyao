<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 銅人鍼灸經 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->銅人鍼灸經 七卷
</h2>
<!--ed:-->浙江范懋柱家天一閣藏本
<p>
<!--no:-->不著撰人名氏。案晁公武讀書後志曰。銅人腧穴鍼灸圖三卷。皇朝王惟德撰。仁宗嘗詔惟德。考次鍼灸之法。鑄銅人爲式。分臟腑十二經。旁註腧穴所會。刻題其名。併爲圖法及主療之術。刻版傳於世。王應麟玉海曰。天聖五年十月壬辰。醫官院上所鑄腧穴銅人式二。詔一置醫官院。一置大相國寺仁濟殿。先是上以鍼砭之法。傳述不同。命尚藥奉御王惟一。考明堂氣穴經絡之會。鑄銅人式。又纂集舊聞。訂正譌謬。爲銅人腧穴鍼灸圖經三卷。至是上之。摹印頒行。翰林學士夏竦序。所言與晁氏略同。惟王惟德作惟一。人名小異耳。此本卷數不符。而大致與二家所言合。疑或天聖之舊本。而後人析爲七卷歟。周密齊東野語曰。嘗聞舅氏章叔恭云。昔倅襄州日。嘗獲試鍼銅人全像。以精銅爲之。腑臟無一不具。其外腧穴。則錯金書穴名於旁。凡背面二器。相合則渾然全身。蓋舊都用此以試醫者。其法外塗黃蠟。中實以水。俾醫工以分折寸。案穴試鍼。中穴則鍼入而水出。稍差則鍼不可入矣。亦奇巧之器也。後趙南仲歸之內府。叔恭嘗寫二圖。刻梓以傳焉。今宋銅人及章氏圖皆不傳。惟此書存其梗概爾。<br/>
</p></div></body>
</html>