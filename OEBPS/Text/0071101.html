<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 孟子正義 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->孟子正義 十四卷
</h2>
<!--ed:-->內府藏本
<p>
<!--no:-->漢趙岐註。其疏則舊本題宋孫奭撰。岐字邠卿。京兆長陵人。初名嘉。字臺卿。永興二年。辟司室空掾。遷皮氏長。延熹元年。中常侍唐衡兄玹爲京兆尹。與岐夙隙。岐避禍。逃避四方。乃自改名字。後遇赦得出。拜幷州刺史。又遭黨錮十餘歲。中平元年。徵拜議郞。舉燉煌太守。後遷太僕。終太常。事蹟具後漢書本傳。奭字宗古。博平人。太宗端拱中九經及第。仁宗時官至兵部侍郎。龍圖閣學士。事蹟具宋史本傳。是註卽岐避難北海時。在孫賓家夾柱中所作。漢儒註經。多明訓詁名物。惟此註箋釋文句。乃似後世之口義。與古學稍殊。然孔安國馬融鄭元之註論語。今載於何晏集解者。體亦如是。蓋易書文皆最古。非通其訓詁則不明。詩禮語皆徵實。非明其名物亦不解。論語孟子。詞旨顯明。惟闡其義理而止。所謂言各有當也。其中如謂宰予子貢有若。緣孔子聖德高美而盛稱之。孟子知其太過。故貶謂之汚下之類。紕謬殊甚。以屈原憔悴爲徵於色。以寧戚扣角爲發於聲之類。亦比擬不倫。然朱子作孟子集註或問。於歧說不甚掊擊。至於書中人名。惟盆成括告子。不從其學於孟子之說。季孫子叔。不從其二弟子之說。餘皆從之。書中字義。惟折枝訓按摩之類。不取其說。餘亦多取之。蓋其說雖不及後來之精密。而開闢荒蕪。俾後來得循途而深造。其功要不可泯也。胡爌拾遺錄。據李善文選註。引孟子曰。墨子兼愛。摩頂致於踵。趙岐曰。致至也。知今本經文及註。均與唐本不同。今證以孫奭音義。所音岐註。亦多不相應。（語詳孟子音義條下。）蓋已非舊本。至於盡心下篇。夫子之設科也。註稱孟子曰。夫我設教授之科云云。則顯爲予字。今本乃作夫子。又萬子曰句註。稱萬子。萬章也。則顯爲子字。今本乃作萬章。是又註文未改。而經文誤刊者矣。其疏雖稱孫奭作。而朱子語錄。則謂邵武士人假託。蔡季通識其人。今考宋史邢昺傳。稱昺於咸平二年受詔。與杜鎬舒雅孫奭李慕淸崔偓佺等。校定周禮儀禮公羊穀梁春秋傳孝經論語爾雅義疏。不云有孟子正義。涑水紀聞。載奭所定著。有論語孝經爾雅正義。亦不云有孟子正義。其不出奭手。確然可信。其疏皆敷衍語氣。如鄉塾講章。故朱子語錄。謂其全不似疏體。不曾解出名物制度。只繞纏趙岐之說。至歧註好用古事爲比。疏多不得其根據。如註謂非禮之禮。若陳質娶妻而長拜之。非義之義。若藉交報讎。此誠不得其出典。（案藉交報讎。似謂藉交游之方以報讎。如朱家郭解。非有人姓藉名交也。疑不能明。謹附識於此。）至於單豹養其內而虎食其外。事出莊子。亦不能舉。則弇陋太甚。朱彝尊經義考。摘其欲見西施者。人輸金錢一文事。詭稱史記。今考註以尾生爲不虞之譽。以陳不瞻爲求全之毀。疏亦竝稱史記。尾生事實見莊子。陳不瞻事實見說苑。（案說苑作陳不占。蓋古字同音假借。）皆史記所無。如斯之類。益影撰無稽矣。以久列學官。姑仍舊本錄之爾。<br/>
</p></div></body>
</html>