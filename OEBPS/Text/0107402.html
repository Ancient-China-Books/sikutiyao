<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 平定三逆方略 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->平定三逆方略 六十卷
</h2>
<p>
<!--no:-->康熙二十一年大學士勒德洪等奉敕撰。紀平定逆藩吳三桂尚之信耿精忠事。初孔有德尚可喜耿仲明。均以故明將佐。於太祖時率衆來歸。隨八旗征討。多立戰功。有德封定南王。可喜封平南王。仲明封靖南王。吳三桂本明總兵。世祖驅除流寇。定鼎燕京。亦以效命執殳。得邀榮錫。封平西王。後有德死殉孤城。至今廟食。惟仲明分藩於福建。可喜分藩於廣東。三桂亦分藩於雲南。膺股肱心膂之寄。恩最洪深。後仲明先歿。以其子精忠嗣封。可喜年老乞閒。以其子之信攝軍事。吳三桂遂獨稱宿將。列重鎭於西南。乃虺毒潛吹。狼心叵測。於康熙十二年十一月。稱戈抗命。進薄衡湘。與官軍相距於常德。之信精忠。亦乘機蠢動。聖祖仁皇帝特簡八旗勁旅。迅掃欃槍。相度機宜。指授方略。勦撫並用。以次戡平。三桂勢蹙憂怖。旋伏冥誅。僅孽孫世璠。游魂釜底。旣而之信精忠。窮迫歸正。均正刑章。至康熙二十年十月。世璠惶懼自戕。三逆並滅。蓋開國之初。殷頑未靖。其勢易於煽惑。其地皆襟帶山海。勢逾於唐之藩鎭。其黨羽皆百戰之餘。嫻習攻守。力逾於漢之七國。故一時蠭起。敢肆披猖。我聖祖時在沖齡。乃從容鎭定而掃蕩之。自茲以後。大定永淸。豈非亘古所未有歟。伏讀實錄。載康熙二十五年十一月大學士勒德洪。以此書進呈。蒙諭其中舛錯。如王輔臣由雲南援勦總兵官。授爲陝西提督。今謂由陝西總兵官陞任。至論贊中援宋太祖杯酒釋兵權事。吳三桂非宋功臣可此。乃唐藩鎭之流。飭酌改之。仰見深籌遠慮。事事皆經聖心。卽一二小節。亦毫髮無遺。益徵神謀獨斷。非廷臣所能參贊者矣。當時尚未奉刊布。僅有寫本。尊藏大內。今蒙皇上宣示。特命繕錄。編入四庫。臣等校錄之餘。旣欣睹聖祖仁皇帝實兼守成創業之隆。亦彌仰我皇上覲揚光烈之盛云。<br/>
</p></div></body>
</html>