<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->六書㴑源 十二卷
</h2><p>
<!--no:-->元楊桓撰。桓有六書統。已著錄。六書統備列古文篆籀。此書則專取說文所無。或附見於重文者錄之。六書統所載古文。自憑胸臆。增損改易。其字已多不足信。至於此書。皆說文不載之字。本無篆體。乃因後世增益之譌文。爲之推原作篆。卷一以會意起。僅一十一字。次指事。僅十四字。合轉注爲兩卷。其卷三至十二。皆諧聲字。獨玀闕象形一門。名曰六書。實止五也。桓好講六書。而不能深通其意。所說皆妄生穿鑿。不足爲憑。其論指事轉注。尤爲乖異。大抵從會意形聲之內。以己見強爲分別。故其指事。有以形指形。以注指形。以聲指形。以意指形。以聲指意之屬。其轉注有從二文三文四文。及從一文一字從二文一字從一文二字之屬。蓋字學至元明諸人。多改漢以來所傳篆書。使就己見。幾於人人可以造字。戴侗導其流。周伯琦揚其波。猶閒有可採。未爲太甚。至桓與魏校。而橫溢旁決。矯誣尤甚。是固宜宣諸戒律。以杜變亂之源者矣。
</p><br/></div></body></html>