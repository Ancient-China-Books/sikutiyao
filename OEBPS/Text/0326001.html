<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 游廌山集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->游廌山集 四卷
</h2>
<!--ed:-->福建巡撫採進本
<p>
<!--no:-->宋游酢撰。酢字定夫。建陽人。元豐五年進士。建中靖國初。歷官監察御史。宣和初終於知濠州。事蹟具宋史道學傳。楊時龜山集。有酢墓誌銘。稱所著有中庸義一卷。易說一卷。時二南義一卷。論語孟子雜解各一卷。文集十卷。年譜稱其年二十九。錄明道先生語。年四十一。錄伊川先生語。年四十六。作論孟雜解中庸義。年四十七。作易說詩二南義。而不言文集。蓋本各爲書也。此本首以論語雜解中庸義孟子雜解爲一卷。次易說詩二南義爲一卷。次師語師訓爲一卷。次以文七篇詩十三首附以墓誌年譜爲一卷。又中庸義後有拾遺。孟子雜解僅八條。詩二南義僅二條。蓋後人掇拾重編。不但非其原本。且併非完書矣。春日山行詩中有風詠舞雩正此日。雪飄伊洛是何年之句。自用程門立雪故實。似亦不類酢作。以其爲宋儒遺書。別無他本。姑錄之以備一家焉。<br/>
</p></div></body>
</html>