<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 西湖百詠 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->西湖百詠 二卷
</h2>
<!--ed:-->浙江鮑士恭家藏本
<p>
<!--no:-->宋董嗣杲撰。附明陳贄和韻。據西湖志。嗣杲宋季入道孤山四聖觀。改名思學。字無益。此集當作於是時。贄字維成。餘姚人。徙於錢塘。洪武閒以薦授杭州學訓導。後官至太常寺卿。其和嗣杲此集。亦當在居錢塘時。西湖志稱嗣杲原唱。及贄所和。皆九十六首。天順癸未。始以二家所作合刻。南康知府陳敏政爲之序。又載嘉靖丁酉。周藩南陵王雲樓子重刻其序。亦稱董倡居前陳和居後。仍各九十六首。共一百九十二首。謂之百詠者。蓋亦極言之耳云云。此本上卷四十九題。下卷五十一題。實各足百詠之數。與西湖志所記不符。鮑廷博跋疑周藩翻雕之時。其底本偶有脫頁。未及深考。遂以爲原闕四首。田汝成修西湖志時。又僅見周藩之序。遂據以筆之於書。以志中僅載周藩序。不載陳敏政序爲證。理或然歟。其詩皆七言律體。每題之下。各註其始末甚悉。頗有宋末軼聞。爲諸書所未載者。嗣杲詩格頗工整。贄所和才力稍弱。亦足肩隨。皆迥在許尚華亭百詠之上也。<br/>
</p></div></body>
</html>