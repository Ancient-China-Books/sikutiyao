<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->彭惠安集 十卷
<!--ti:-->附錄 一卷
</h2><p>
<!--no:-->明彭韶撰。韶有政訓。已著錄。韶正色立朝。巋然耆舊。其文雖沿臺閣之體。而醇深雅正。具有根柢。不同於神瘠而貌腴。初名從吾滯稾。嘉靖中重刊。乃改題此名。然據鄭岳原序。已有遺稾散佚之語。則似已非其舊本。故所收詩僅十餘首。如明詩綜載其臨江詞一篇。指斥東里。慷慨激烈。足起頑懦。而此集不載。又莆風淸籟集。載其詩十五首。亦半從他書錄入。是掇拾散亡。尚多未盡。特賴此一編。幸不至於全佚。是則校刊者之功耳。韶之風節。雖不藉文章以傳。然文章亦足以不朽。至其巡視浙江。兼理鹽法。憐竈戶之苦。繪八圖上進。各系以詩。具有元結舂陵行鄭俠流民圖之意。又不僅以詞采工拙論矣。
</p><br/></div></body></html>