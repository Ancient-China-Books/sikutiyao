<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山東巡撫採進本

<div id="text"><font size="-1">
<!--fi:-->經部六
<!--sf:-->易類六
</font><h2>
<!--ti:-->易箋 八卷
</h2><p>
<!--no:-->國朝陳法撰。法字定齋。貴州安平人。康熙癸巳進士。官至直隸大名道。其書大旨以爲易專言人事。故彖爻之辭。未嘗言天地雷風諸象。亦竝不言陰陽。考震彖言震驚百里。卽象震雷諸卦。彖言利渉大川。卽象坎水。法所云彖詞不言象者。未爲盡合。然其持論之大旨。則切實不支。至來知德以伏卦爲錯。反對之卦爲綜。法則謂大傳所云錯綜者。以揲蓍而言。錯綜其七八九六之數。遂定諸卦之象。今以錯綜諸卦定象。是先錯綜其象也。又以錯綜言數。是錯綜其象以定數也。先儒雖言卦變。未有易其陰陽剛柔之實。顚倒其上下之位者。今以乾爲坤。以水爲火。以上爲下。混淆汨沒。而易象反自此亡矣。其辨最爲明晰。又論筮法云。傳所謂挂者。懸之四揲之外。原以象三。而非與奇數同歸於扐以象閏也。其曰再扐而後挂。是三變之中有不挂者矣。夫一變之中。初扐之挂。不待言矣。惟再扐不挂。故曰再扐而後挂。故知再扐爲指第二變第三變而言也。其說與郭朱迥異。而前一變挂一。後二變不挂。其挂一之策。不入歸奇之中。則三變皆以四八爲奇偶。不用五九借象。與經義似有發明。固亦可備一解也。
</p><br/></div></body></html>