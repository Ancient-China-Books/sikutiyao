<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 證治準繩 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->證治準繩 一百二十卷
</h2>
<!--ed:-->通行本
<p>
<!--no:-->明王肯堂撰。肯堂有尚書要旨。已著錄。是編據肯堂自序。稱先撰證治準繩八册。專論雜證。分十三門。附以類方八册。皆成於丁酉戊戌閒。其書採摭繁富。而參驗脈證。辨別異同。條理分明。具有端委。故博而不雜。詳而有要。於寒温攻補。無所偏主。視繆希雍之餘派。虛實不問。但談石膏之功。張介賓之末流。診候未施。先定人參之見者。亦爲能得其平。其諸傷門內。附載傳尸勞諸蟲之形。雖似涉乎語怪。然觀北齊徐之才。以死人枕療鬼疰。則專門授受。當有所傳。未可概疑以荒誕也。其傷寒準繩八册。瘍醫準繩六册。則成於甲辰。幼科準繩九册。女科準繩五册。則成於丁未。皆以補前書所未備。故仍以證治準繩爲總名。惟其方皆附各證之下。與雜證體例稍殊耳。史稱肯堂好讀書。尤精於醫。所著證治準繩。該博精詳。世競傳之。其所著鬱岡齋筆麈。論方藥者十之三四。蓋於茲一藝。用力至深。宜其爲醫家圭臬矣。<br/>
</p></div></body>
</html>