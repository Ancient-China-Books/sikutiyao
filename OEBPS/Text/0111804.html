<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類存目 從龍譜 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類存目
</font><h2>
<!--ti:-->從龍譜 無卷數
</h2>
<!--ed:-->兩江總督採進本
<p>
<!--no:-->原本題鍚山莘公李澤長編集。澤長不知何時人。書中多引邱濬語。又元陸正傳。末稱正曾孫宗秀編入大明臣譜。知其爲明人也。其書諸家書目。皆不著錄。前無序例。大概鈔撮宋元通鑑綱目續編而爲之。從龍之名。不知義何所取。宋譜則題歷朝從龍譜。首載譜系圖。而名之曰南北宋趙氏譜系。稱名已誤。而以夏元昊竊據譜系。與宋並列。次太祖紀。次爲家譜。載宣祖及太后皇后太子皇弟。次前朝附譜。專載周恭帝及諸臣事。次藩國譜。載南漢劉鋠。蜀孟昶。北漢劉鈞。南唐李煜。吳越錢俶。及周行逢符彥卿二人。次文武人才譜。則載太祖時諸臣事。太宗以下至宋末。則皆先帝紀。次藩國。故曰藩寇。或曰鎭國叛寇譜。文武人才譜。或曰文武臣譜。或曰文武大臣譜。或曰諸臣士行譜。或曰文武官士民譜。皆隨筆起例。茫無定法。金元譜系圖。則列於徽宗之前。金遼兩朝事實散附於徽欽以後。及南渡各帝之末。元憲宗以上。亦散附焉。又有南宋黑白譜。則又專紀元太祖以至憲宗及諸臣事。以黑●白○黑<img class="font-img" src="../Images/0111804.png"/>白<img class="font-img" src="../Images/0111804-1.png"/>爲標識。元世祖則獨立一部。止名曰從龍黑白譜。亦不標元國號。而諸臣之譜。則又稱元朝從龍黑白譜。成宗以下九帝。則並不列譜。進退顚倒。體例淆雜。全無倫理。而驗其細字密行。朱墨甲乙。尚是當年手鈔之稿。亦可謂勞而罔功矣。<br/>
</p></div></body>
</html>
