<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 句股矩測解原 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->句股矩測解原 二卷
</h2>
<!--ed:-->浙江汪啓淑家藏本
<p>
<!--no:-->國朝黃百家撰。百家有體獨私鈔。已著錄。是書言句股測望。並詳繪矩度之形。與熊三拔矩度表說。大概相同。而此書專明一義。其說尤詳。考句股測望。自古有之。其法或用方矩。或立矩表。或用重矩。引繩入表。以測高深廣遠。所不能至者。總以近者小者。與遠者大者相準。世傳劉徽海島算經。卽此法也。及本朝御製割圜八線表出。又儀器制作悉備。始有三角形測量。蓋測量用三角度。低昂甚便。視步算檢表。數密而功省。雖其理與句股無殊。而徑捷簡易。則不可同日而論矣。然必儀與表兼備。而後其術可施。苟闕其一。卽精於是術者。無從措手。故句股之法。亦不可廢也。是書雖僅具古法。亦足備測量之資焉。<br/>
</p></div></body>
</html>