<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部四十五
<!--sf:-->類書類一
</font><h2>
<!--ti:-->職官分紀 五十卷
</h2><p>
<!--no:-->宋孫逢吉撰。逢吉字彥同。富春人。事蹟具宋史本傳。前有元祐七年秦觀序。陳振孫書錄解題亦載之。考逢吉舉宋隆興元年進士。距元祐七年。凡七十二年。又考朱子罷經筵直講。逢吉代講詩權輿篇。事在紹熙五年。距元祐七年。凡一百三年。逢吉至寧宗朝。尚官祕書監吏部侍郞知太平州。距元祐七年。則一百幾十年矣。謂元祐時秦觀序之。殆謬誤也。其書每官先列。周官典章。次敍歷代制度沿革名姓故事。根據經註。沿考史傳。搜採頗爲繁富。若其引易緯黃帝與司馬容光觀於元扈。引論語緯孔子爲素王顏子爲司徒之類。則無關典要。徒以愛博而存之。然類事之書。與考典之書。體例各殊。取材亦異。固未可執引緯解經之說。責以泛濫也。
</p><br/></div></body></html>