<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 娯書堂詩話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->娯書堂詩話 一卷
</h2>
<!--ed:-->浙江范懋柱家天一閣藏本
<p>
<!--no:-->宋趙與虤撰。虤字集韻音牛閑切。說文訓爲虎怒。故其字爲威伯。以宋史宗室表連名次第考之。蓋太祖十世孫也。書中多稱陸游楊萬里樓鑰晚年之作。又稱宗人紫芝。是寧宗以後人矣。其論詩源出江西。而兼渉於江湖宗派。故所稱述如羅隱范仲淹釣臺詩。高端叔雨詩。又桂子梅花一聯。毛國英投岳飛詩。羅隱繡詩。沙門遊鴈宕詩。唐宣宗百丈山詩。姜夔潘轉菴贈答詩。黃景說賀周必大致仕詩。無名氏濞亭詩。危稹送柴中行致仕詩。徐得之明妃曲。黃居萬瀑布詩。無名氏龜峯詩。周鎬將雨詩。壽趙倅詩。劉詠八月十四夜詩。雙柏句。撲滿子句。寓興詩。楊萬里所稱劉應時詩。唐人汴河詩。陸九淵少作石延年夷齊廟詩。無名氏天開圖畫亭詩。劉敞種柏詩。吳鎰絕句。江東客獻楊萬里詩。劉槩詩。徐似道楊萬里贈答詩。趙横釣臺詩。白居易周公恐懼流言日一首。及作詩用法語一條。大抵皆凡近之語。評品殊爲未當。蓋爾時風氣類然。然名章俊句。軼事逸文。亦絡繹其閒。頗足以資聞見。失於蕪雜則有之。要其精華不可棄也。書中辨證僅兩條。其一解錢惟演無題詩夜長惟有辟寒金句。據拾遺記嗽金鳥事。謂辟字當作畏辟之辟。讀去聲。惟演誤讀入聲。以爲辟除之辟。其說頗允。其一解楊億無題詩死諱文成食馬肝句。不引史記之正文。而牽引拾遺記馬肝石事。則支離無理。且兩條皆惟據王嘉書。知考據非其所長。存而不論可矣。<br/>
</p></body>
</html>