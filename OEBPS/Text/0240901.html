<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 茶錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->茶錄 二卷
</h2>
<!--ed:-->江蘇巡撫採進本
<p>
<!--no:-->宋蔡襄撰。襄莆田人。仁宗賜字曰君謨。（見集中謝禦筆賜字詩序。）仕至端明殿學士。諡忠惠。事蹟具宋史本傳。是書乃其皇祐中爲右正言修起居注時所進。前後皆有襄自序。前序稱陸羽茶經不第建安之品。丁謂茶圖獨論採造之本。至於烹試。曾未有聞。輒條數事。簡而易明。後序則治平元年勒石時作也。分上下二篇。上篇論茶。下篇論茶器。皆所謂烹試之法。通考載之。作試茶錄。然考襄二序。俱自稱茶錄。石本亦作茶錄。則試字爲誤增。明矣。費袞梁谿漫志載有陳東此書跋曰。余聞之先生長者。君謨初爲閩漕。出意造密雲小團爲貢物。富鄭公聞之嘆曰。此僕妾愛其主之事耳。不意君謨亦復爲此。餘時爲兒。聞此語。亦知感慕。及見茶錄石本。惜諸謨不移此筆書旅獒一篇以進云云。案北苑貢茶錄稱太平興國中。特製龍鳳模造團茶。則團茶乃正供之土貢。苕溪漁隱叢話稱北苑官焙。漕司歲貢爲上。則造茶乃轉運使之職掌。襄特精其製。是亦修舉官政之一端。東所述富弼之言。未免操之已蹙。羣芳譜亦載是語。而以爲出自歐陽修。觀修所作龍茶錄後序。卽述襄造小團茶事。無一貶詞。知其語出於依託。安知富弼之言。不出依託耶。此殆皆因蘇軾詩中有前丁後蔡致養口體之語。而附會其說。非事實也。況造茶是慶曆中事。進錄是皇祐中事。襄本閩人。不過文人好事。誇飾土產之結習。必欲加以深文。則錢惟演之貢姚黃花。亦爲軾詩所譏。歐陽修作牡丹譜。將併責以惜不移此筆註大學中庸乎。東所云云。所謂言之有故。執之成理。而實非通方之論者也。<br/>
</p></body>
</html>