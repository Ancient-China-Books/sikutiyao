<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩經疑問 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩經疑問 十二卷
</h2>
<!--ed:-->內府藏本
<p>
<!--no:-->明姚舜牧撰。舜牧有易經疑問。已著錄。是編釋詩。兼用毛傳朱傳。及嚴粲詩緝。時亦自出新論。如辨成王未嘗賜周公天子禮樂。其說頗爲有見。又論三經三緯之說。謂賦比興乃通融取義。非截然謂此爲賦。此爲比。此爲興也。惟截然分而爲三。於是求之不得其說。則將爲賦而興又比也。賦而比又興也。而寖失其義。其說亦足解轇轕之談。舜牧於諸經皆有疑問。惟此編說詩爲差善。自序稱所疑凡經數十年。重加訂問。前此誤解。亟與辨正。蓋其用力較深也。惟不信古人字少假借通用之說。於龍光伴奐之類。皆徑以本字解之。強生論辨。是別隆萬以後。儒者少見古書之故。亦足見詁訓不明。而欲義理之不謬。無是事矣。<br/>
</p></div></body>
</html>