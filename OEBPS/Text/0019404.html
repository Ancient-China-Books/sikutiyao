<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 程氏易通 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->程氏易通 十四卷
</h2>
<!--ed:-->江蘇巡撫採進本
<p>
<!--no:-->國朝程廷祚撰。廷祚有大易擇言。已著錄。是書凡易學要論二卷。周易正解十卷。易學精義一卷。又附錄占法訂誤一卷。易通其總名也。其要論盡去漢人爻變互體飛伏納甲諸法。未免主持稍過。然舉宋人河洛先天諸圖。及乘承比應諸例。掃而空之。則實有芟除轇轕之功。其正解則經傳之義疏不用今本。亦不用古本。以彖傳小象散入經文十翼。併爲六翼。頗嫌變亂。而詮釋尚爲簡明。其精義統論易理。通其說於道學。略如語錄之體。其占法訂誤。謂畫有奇偶。九六而上下進退於初二三四五上之際。所謂六爻發揮者易之變。惟有於此之卦。則所以識別動爻之用。而所取仍在本卦。故以洪範之說爲占法。而以春秋內外傳所載。爲附會變亂。不與易應。然箕子殷人。未睹周易。太卜掌三易之法。則三易異占。灼然可證。左氏所紀。其事或有附會。其占法則當代所用。卜史通行。斷不至實無此法。而憑虚自造。是則信理黜數。至於矯枉過直者矣。<br/>
</p></body>
</html>