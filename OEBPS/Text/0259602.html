<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 學問要編 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->學問要編 六卷
</h2>
<!--ed:-->浙江巡撫採進本
<p>
<!--no:-->元劉君賢撰。君賢字文定。本泰和人。元末兵亂。依母族袁氏於雩昌。遂冒姓袁。故左修品序稱劉文定。而鄭應桂序則稱袁文定。然修品序又謂今其孫子爲袁氏。而鄉賢祠則仍稱劉。此本題劉君賢。蓋從祀典也。是書初名雩昌集。應桂序稱自元及明。僅有寫本。藏其後裔家。康熙庚辰。雩都縣知縣盧某。始爲刊行。其分天地理學經濟倫紀論古雜說六類。及八十六子目。亦盧所編定。修品重刊序。則稱據袁氏家譜。知雩昌集乃其詩文。而是書乃所著學問要編。考古人雜著記。往編入詩文集。是書必原在集中。卷帙標題相屬。故詩文雖佚。而是書仍冐雩昌集名。今旣別行。則修品所改是也。編中所論。雖以洛學爲宗。而諸所援據。乃盡屬小說家言。實以雜學佐雄辯。又其好還類中第二條。稱金俘宋於靑城。元人俘金亦在靑城。果爲君賢所作。斷無當元之世。自稱元人之理。相其文格。亦全類明萬曆以後淸言小品之蹊徑。元人敦篤。無此體裁。毋乃後人僞托。抑或有所竄亂歟。<br/>
</p></div></body>
</html>