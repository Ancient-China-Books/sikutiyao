<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部三
<!--sf:-->別集類三
</font><h2>
<!--ti:-->李文公集 十八卷
</h2><p>
<!--no:-->唐李翱撰。翱字習之。隴西成紀人。涼武昭王暠之裔也。貞元十四年進士。官至南東道節度使。檢校戶部尚書。事蹟具唐書本傳。其集唐藝文志作十八卷。趙汸東山存稾。有書後一篇。稱李文公集十有八卷。百四篇。江浙行省參政趙郡蘇公所藏本。與唐志合。陳振孫書錄解題。則云蜀本分二十卷。近時凡有二本。一爲明景泰閒河東邢讓鈔本。國朝徐養元刻之。譌舛最甚。此本爲毛晉所刊。仍十八卷。或卽蘇天爵家本歟。考閻若璩潛邱劄記。有與戴唐器書曰。特假舊唐書參考。李浙東不知何名。或李翱習之全集出。尚可得其人。然老矣倦於尋訪矣云云。則似尚不以爲足本。不知何所據也。翱爲韓愈之姪壻。故其學皆出於愈。集中載答皇甫湜書。自稱高愍女楊烈婦傳。不在班固蔡邕下。其自許稍過。然觀與梁載言書。論文甚詳。至寄從弟正辭書。謂人號文章爲一藝者。乃時世所好之文。其能到古人者。則仁義之詞。惡得以一藝名之。故才與學雖皆遜愈。不能鎔鑄百氏皆如己出。而立言具有根柢。大抵溫厚和平。俯仰中度。不似李觀劉蛻諸人。有矜心作意之態。蘇舜欽謂其詞不逮韓。而理過於柳。誠爲篤論。鄭獬謂其尚質而少工。則貶之太甚矣。集不知何人所編。觀其有與侯高第二書。而無第一書。知其去取之閒。特爲精審。惟集中皇祖實錄一篇。立名頗爲僭越。夫皇祖皇考。文見禮經。至明英宗時。始著爲禁令。翱在其前。稱之猶有說也。若實錄之名。則六代以來。已定爲帝制。隋志所載。班班可稽。唐宋以來。臣庶無敢稱者。翱乃以題其祖之行狀。殊爲不經。編集者無所刊正。則殊失別裁矣。陳振孫謂集中無詩。獨載戲贈一篇拙甚。葉適亦謂其不長於詩。故集中無傳。惟傳燈錄載其贈藥山僧一篇。韓退之遠遊聯句。記其一聯。振孫所謂有一詩者。蓋蜀本。適所謂不載詩者。蓋卽此本。毛晉跋謂邇來鈔本。始附戲贈一篇。蓋未考振孫語也。然傳燈錄一詩。得於鄭州石刻。劉攽中山詩話云。唐李習之不能詩。鄭州掘石刻。有鄭州刺史李翱詩云云。此別一李翱。非習之。唐書習之傳。不記爲鄭州。王深甫編習之集。乃收此詩。爲不可曉。苕溪漁隱叢話。所論亦同。惟王楙野客叢書。獨據僧錄敍翱仕履。斷其實嘗知鄭州。諸人未考。考開元寺僧。嘗請翱爲鐘銘。翱答以書曰。翱學聖人之心焉。則不敢遜乎知聖人之道者也。吾之銘是鐘也。吾將明聖人之道焉。則於釋氏無益。吾將順釋氏之教而述焉。則紿乎下之人甚矣。何貴子吾之先覺也。觀其書語。豈肎向藥山問道者。此石刻亦如韓愈大顚三書。因其素不信佛。而緇徒務欲言其皈依。用彰彼教耳。楙乃以翱嘗爲鄭州信之。是知其一不知其二也。至金山志載翱五言律詩一篇。全剿五代孫魴作。則尤近人所託。不足與辨。葉夢得石林詩話曰。人之材力有限。李翱皇甫湜。皆韓退之高弟。而二人獨不傳其詩。不應散亡無一篇者。計或非其所長。故不作耳。二人以非所長而不作。賢於世之不能而強爲之者也。斯言允矣。
</p><br/></div></body></html>