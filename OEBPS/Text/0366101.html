<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 升菴集 八十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->升菴集 八十一卷
</h2>
<!--ed:-->副都御史黃登賢家藏本
<p>
<!--no:-->明楊愼撰。愼有檀弓叢訓。已著錄。此集爲萬歷中。四川巡撫張士佩所訂。凡賦及雜文十一卷。詩二十九卷。又雜記四十一卷。蓋士佩取愼丹鉛錄譚苑醍醐諸書。删除重複。分類編次。附其詩文之後者也。愼以博洽冠一時。其詩含吐六朝。於明代獨立門戶。文雖不及其詩。然猶存古法。賢於何李諸家。窒塞艱澀不可句讀者。蓋多見古書。薰蒸沈浸。吐屬自無鄙語。譬諸世祿之家。天然無寒儉之氣矣。至於論說攷證。往往恃其強識。不及檢核原書。致多疎舛。又恃氣求勝。每說有窒礙。輒造古書以實之。遂爲陳耀文等所詬病。致糾紛而不可解。考因樹屋書影有曰。丹鉛諸錄出。而陳晦伯正楊繼之。胡元瑞筆叢又繼之。當時如周方叔謝在杭畢湖目諸君子集中。與用修爲難者。不止一人。然其中雖極辨難。有究是一義者。亦有互相發明者。予已彙爲一書。顏曰翼楊云云。其語頗爲左袒。然亦未始非平心解鬭之論也。諸書本別本各行。士佩離析其文。分類排纂。合而爲一。較易檢尋。而所分諸目較丹鉛總錄。亦尚有條理。故仍錄之集中。備互考焉。<br/>
</p></div></body>
</html>