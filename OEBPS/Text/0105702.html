<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四 編年類存目 通鑑綱目測海 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四
<!--sf:-->編年類存目
</font><h2>
<!--ti:-->通鑑綱目測海 三卷
</h2>
<!--ed:-->江西巡撫採進本
<p>
<!--no:-->元何中撰。中字太虛。一字養正。撫州人。事蹟具元史儒學傳。是書以糾通鑑綱目書法之同異。卷末有大德丙午自跋。曰朱子作綱目續春秋。然其閒書法。可商略者猶多。閒附己意。輯成綱目測海三卷。示兒輩云云。蓋不知綱目出趙師淵之手。猶誤以爲朱子書也。書中所列凡三例。一辨胡呂二家所注。如魏徙都大梁條。胡氏謂魏王不恨不用孟子。而恨不聽公叔之言。中以爲徙都之後。六年孟子方至魏之類是也。一發明二家所未注。如秦人誅衞鞅條下。中補注曰。書秦人何。鞅得罪於衆。猶其誅之之類是也。一乃糾正本書之譌異。於全書之中。不過十之二三耳。其中加秦魏冉出其故君之妃歸於魏一條。中謂諸侯之妻。宜稱夫人。不宜稱妃。不知元妃孟子。固左傳文也。又漢元狩六年封三王一條。中謂宜載誥策之辭。不知綱目紀事之書。非載文之書也。又莽廢孺子一條。中謂旣書始建國元年。則不必書莽。不知孺子廢而後成爲始建國也。又秦王世民殺太子建成一條。中謂宜削秦王字。此泥以爵字爲襃貶例也。又張柬之等擧兵討武氏一條。中謂多之亂二字。不知書法在討字。此二字删之固可。存之亦無害也。又晉主重貴發大梁一條。中謂宜書北遷。不知朱子宋人。避二帝北遷之事。變其文也。其他閒有可取不過摭拾細碎。不能深裨於史學。綱目非無可糾。如中此書。尚未足以糾綱目也。<br/>
</p></div></body>
</html>