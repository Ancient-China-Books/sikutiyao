<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->李詩鈔述註 十六卷
</h2><p>
<!--no:-->明林兆珂撰。兆珂有詩經多識編。已著錄。兆珂守衡州時。曾刻杜詩鈔述註。茲其守安慶時所刊。以白游蹟多在皖。猶在衡刻甫詩意也。其書亦分體選鈔。每篇首箋故實。終加闡發。亦頗以考訂爲事。欲突過蕭士贇張齊賢舊本。然其中有本詩誤者。如王昭君詩一上玉關道。玉關與西域相通。非漢與匈奴往來之道。懷子房詩。我來圮橋上。東楚謂橋爲圮。不應於圮下加橋字。有傳寫誤者。如擬古因之寄金徽。據漢書和帝紀。唐書地理志。金徽當作金微。乃山名。聽新鶯百囀歌。還過茞石聽新鶯。據西都賦。茝石當作茝若。乃殿名。今註內皆未辨及。至於詩之必須註而後明者。如擬古之蒼然五情熱。乃用爾雅春蒼天郭註萬物蒼蒼然生語。言五情蒼然而生也。開元寺贈衡嶽僧之五峯秀其骨。乃用傳燈錄慧可大師一日頭痛其頂骨如五峯秀出事。今註內亦未證明。文義便不可曉。凡此不一而足。尚未可謂之善本也。
</p><br/></div></body></html>