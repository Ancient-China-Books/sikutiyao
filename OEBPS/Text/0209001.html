<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 千金要方 九十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->千金要方 九十三卷
</h2>
<!--ed:-->兩淮馬裕家藏本
<p>
<!--no:-->唐孫思邈撰。思邈華原人。唐書隱逸傳。稱其少時。周洛州刺史獨孤信稱爲聖童。及長。隱居太白山。隋文帝輔政。以國子博士徵不起。則思邈生於周朝。入隋已長。然盧照鄰病梨樹賦序。稱癸酉歲於長安見思邈。自云開皇辛酉歲生。今年九十二。則思邈生於隋朝。照鄰乃思邈之弟子。記其師言必不妄。惟以隋書考之。開皇紀號凡二十年。止於庚申。次年辛酉。已改元仁壽。與史殊不相符。又由唐高宗咸亨四年癸酉。上推九十二年。爲開皇二年壬寅。實非辛酉。干支亦不相應。然自癸酉上推九十三年。正得開皇元年辛丑。蓋照鄰集傳寫譌異。以辛丑爲辛酉。以九十三爲九十二也。史又稱思邈卒於永淳元年。年百餘歲。自是年上推至開皇辛丑。正一百二年。數亦相合。則生於後周隱居不仕之說。爲史誤。審矣。思邈嘗謂人命至重。貴於千金。一方濟之。德踰於此。故所著方書。以千金名。凡診治之訣。鍼灸之法。以至導引養生之術。無不周悉。猶慮有闕遺。更撰翼方輔之。考晁陳諸家著錄。載千金方千金翼方各三十卷。錢曾讀書敏求記。所載卷數亦同。又謂宋仁宗命高保衡林億等校正刊行。後列禁經二卷。合二書計之。止六十二卷。此本增多三十一卷。疑後人併爲一書。而離析其卷帙。葉夢得避暑錄話。稱思邈作千金前方。時已百餘歲。妙盡古今方書之要。獨傷寒未之盡。似未盡通仲景之言。故不敢深論。後三十年。<span class="jiazhu">案百餘歲及後三十年之說。皆因仍舊誤。今姑仍原本錄之。</span>作千金翼。論傷寒者居半。蓋始得之。其用志精審不苟如此云云。則二書本相因而作。亦相濟爲用。合之亦未害宏旨也。太平廣記載思邈曾救昆明池龍。得龍宮仙方三十首。散入千金方各卷之中。蓋小說家附會之談。固無足深辨焉。<br/>
</p></div></body>
</html>