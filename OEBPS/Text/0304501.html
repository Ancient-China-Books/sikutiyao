<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 列仙傳 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->列仙傳 二卷
</h2>
<!--ed:-->兩淮鹽政採進本
<p>
<!--no:-->舊本題漢劉向撰。紀古來仙人。自赤松子至元俗。凡七十一人。人係以讚。篇末又爲總讚一首。其體全仿列女傳。陳振孫書錄解題。謂不類西漢文字。必非向撰。黃伯思東觀餘論。謂是書雖非向筆。而事詳語約。詞旨明潤。疑東京人作。今考是書。隋志著錄。則出於梁前。又葛洪神仙傳序。亦稱此書爲向作。則晉時已有其本。然漢志列劉向所序六十七篇。但有新序說苑世說列女傳圖頌。無列仙傳之名。又漢志所錄。皆因七略。其總讚引孝經援神契。爲漢志所不載。涓子傳稱其琴心三篇。有條理。與漢志蜎子十三篇不合。老子傳稱作道德經上下二篇。與漢志但稱老子亦不合。均不應自相違異。或魏晉閒方士爲之。託名於向耶。振孫又云。館閣書目作二卷。七十二人。李石續博物志。亦云劉向傳列仙七十二人。皆與此本小異。惟葛洪神仙傳序。稱七十一人。此本上卷四十人。下卷三十人。內江婓二女應作二人。與洪所記適合。檢李善文選註。及唐初藝文類聚。諸書所引。文亦相符。當爲舊本。其篇末之讚。今概以爲向作。隋志載列仙傳讚三卷。劉向撰。鬷續孫綽讚。（案鬷續上似脫一字。蓋有續傳一卷故爲一卷也。今無從校補。姑仍舊文。）又列仙傳讚二卷。劉向撰。晉郭元祖讚。此本二卷。較孫綽所讚少一卷。又劉義慶世說新語。載孫綽作商邱子胥讚曰。所牧何物。殆非眞豬。儻遇風雲。爲我龍攄。此本商邱子胥讚。亦無此語。然則此本之讚。其郭元祖所撰歟。以舊刻未列郭名。疑以傳疑。今亦姑闕焉。<br/>
</p></body>
</html>