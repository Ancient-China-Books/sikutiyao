<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十三 別集類存目七 敬亭集 十卷 補遺 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十三
<!--sf:-->別集類存目七
</font><h2>
<!--ti:-->敬亭集 十卷
<!--ti:-->補遺 一卷
</h2>
<!--ed:-->兩江總督採進本
<p>
<!--no:-->明姜埰撰。埰字如農。萊陽人。崇禎辛未進士。授儀眞縣知縣。擢授禮科給事中。以建言廷杖。謫戍宣州衞。國亡後流寓蘇州。鐫私印曰宣州老兵。臨沒遺命葬宣城。以明帝未有赦命。不敢歸也。事蹟具明史本傳。埰少以氣節著。自得罪流竄後。始學爲詩。朱彝尊靜志居詩話。稱其風格一本杜陵。今觀所作。大抵才本淸剛。氣尤激壯。故詩文皆直抒胸臆。自能落落不凡。然縱筆所如。不暇鍛鍊。故粗獷之語。亦時時錯雜其閒。蓋性情用事居多也。集本埰自定。分敬亭鎛飥二集。其子安節等刊行。乃併合爲一。統名敬亭集。後有補遺一卷。又埰沒後。安節掇拾而成。其揚州諸子燕集次韻一首。已見第四卷。乃更收入。殆偶然失檢歟。<br/>
</p></div></body>
</html>