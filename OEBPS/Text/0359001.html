<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->鳴盛集 四卷
</h2><p>
<!--no:-->明林鴻撰。鴻字子羽。福淸人。洪武初以薦授將樂縣訓導。歷官禮部精膳司員外郞。年未四十自免歸。事蹟具明史文苑傳。明初閩中善詩者。有長樂陳亮高廷禮。閩縣王恭唐泰鄭定王褒周元永福王偁。侯官黃元。而鴻爲之冠。號十才子。其論詩惟主唐音。所作以格調勝。是爲晉安詩派之祖。李東陽懷麓堂詩話曰。林子羽鳴盛集。專學唐。袁凱在野集專學杜。蓋能極力摹擬。不但字面句怯。併其題目亦效之。開卷驟視。宛若舊本。然細味之。求其流出肺腑卓爾自立者。指不能一再屈也。是在宏正之閒。已有異議。故論者謂閩中才雋輩出。彬彬風雅。亦云盛矣。第晉安一派。流傳未已。守林儀部高典籍之論。若金科玉條。凜不敢犯。動爲七律。如出一手云云。是其末流。且馴至爲世口實。然鴻倡始之時。固未嘗不舂容諧雅。自協正聲。未可以作法於涼。遽相詆斥。況高棅尚不免庸音。鴻則時饒淸韻。尤未可不分甲乙。一例擯排矣。此本爲成化初鴻郡人溫州知府邵銅所編。末有銅跋。稱覽其舊稾。慨然興思。因詳加校勘。補其闕略。然如張紅橋唱和詩詞。事之有無不可知。卽才人放佚。容或有之。決無存諸本集之理。此必銅摭小說妄增之。夢游仙記一首。疑亦寓言紅橋之事。觀其名目。乃襲元稹夢游春詩。可以意會。銅亦附之簡末。殊爲無識。葉盛水東日記。載銅天順中爲御史。以言事件權姦。左遷知縣。則其人亦錚錚者。或平生以氣節自勵。文章體例。非所素嫻歟。
</p><br/></div></body></html>