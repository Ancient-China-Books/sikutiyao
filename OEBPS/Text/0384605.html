<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十九 別集類存目三 林次崖集 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十九
<!--sf:-->別集類存目三
</font><h2>
<!--ti:-->林次崖集 十八卷
</h2>
<!--ed:-->福建巡撫採進本
<p>
<!--no:-->明林希元撰。希元有易經存疑。已著錄。是集爲其子有梧所編。凡奏疏四卷。書二卷。揭帖附焉。序三卷。記碑共一卷。論說議共一卷。雜著一卷。誌表一卷。傳行狀一卷。祭文哀詞二卷。詩二卷。詞附焉。希元之學。宗其鄉人蔡淸。故於明代諸儒。惟推薛瑄胡居仁。與王守仁同時。而排其傳習錄最力。雖與守仁門人季本同年相善。而與本之書。亦不少假借其師。其祭守仁文。但推其功業而已。無一字及其學問也。至其氣質剛急。銳於用世。則類其鄉人陳眞晟。故其爲南京大理寺評事。則忤江彬。忤御史譚會。忤大理寺卿陳琳。坐謫泗州州判。及爲大理寺丞。又請勦遼東叛兵。坐謫欽州知州。官廣東時。值安南莫登庸篡國。力請討之。疏凡六上。竟坐是中計典歸。歸後又以爭郡邑利病。幾中危法。其負氣喜任事。蓋可想見。其由泗州再入大理也。蓋方獻夫霍韜薦之。故與二人頗相契。集中與周石厓書。亦自稱氣味與兀厓相似。又自稱大禮安南之議。所見與兀厓同。兀厓者韜別號也。然在泗州時。張璁桂萼欲援之同議大禮。終謝不行。則諸人固不足爲希元累矣。集中有與汪可亭書曰。今海內推大家者二人。曰李崆峒何大復。二子雕詞鑄意。刮陳去新。力挽頹風。以還之古。似爲一時文人也。然考其所得。典謨已乎。盤誥已乎。余皆未能知也云云。則非惟學問闢姚江。卽文章亦闢北地信陽。故其詩文。皆惟意所如。務盡所欲言乃止。往往俚語與雅詞相參。儷句與散體閒用。蓋其素志。原不欲以是見長云。<br/>
</p></body>
</html>