<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 皇王大紀 八十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->皇王大紀 八十卷
</h2>
<!--ed:-->浙江范懋柱家天一閣藏本
<p>
<!--no:-->宋胡宏撰。宏字仁仲。號五峯。崇安人。安國之季子也。以蔭補承務郞。紹興中嘗上書忤秦檜。久不調。檜死始召用。辭疾不赴。事蹟附載宋史儒林傳胡安國傳中。是書成於紹興辛酉紹定閒。嘗宣取入祕閣。所述上起盤古。下迄周末。前二卷皆粗存名號事蹟。帝堯以後。始用皇極經世編年。博採經傳。而附以論斷。陳振孫書錄解題。嘗譏其誤取莊子寓言。及敍邃古之初。無徵不信。然古帝王名號可考。統系斯存。典籍相傳。豈得遽爲删削。至其採摭浩繁。雖不免小有出入。較之羅泌路史。則切實多矣。未可以一眚掩也。朱彝尊曝書亭集。有是書跋。稱近時鄒平馬驌撰繹史。體例頗相似。疑其未見是書。正可竝存不廢。今考驌書多引路史。而不及皇王大紀一字。彝尊以爲未見。理或有然。至於此書體用編年。繹史則每事標題。而雜引古書之文。排比倫次。略加袁樞記事本末之法。體例固截然不同。不知彝尊何以謂其相似。殆偶未詳檢驌書歟。<br/>
</p></div></body>
</html>