<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 撼龍經 一卷 疑龍經 一卷 葬法倒杖 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->撼龍經 一卷
<!--ti:-->疑龍經 一卷
<!--ti:-->葬法倒杖 一卷
</h2>
<!--ed:-->通行本
<p>
<!--no:-->舊本題唐楊筠松撰。筠松不見於史傳。惟陳振孫書錄解題載其名氏。宋史藝文志則但稱爲楊救貧。亦不詳其始末。惟術家相傳。以爲筠松名益。竇州人。掌靈臺地理官。至金紫光祿大夫。廣明中。遇黃巢犯闕。竊禁中玉函秘術以逃。後往來於虔州。無稽之談。蓋不足信也。然其書乃爲世所盛傳。撼龍經專言山龍脈絡形勢。分貪狼巨門祿存文曲廉貞武曲破軍左輔右弼九星。各爲之說。疑龍經上篇言幹中尋枝。以關局水口爲主。中篇論尋龍到頭。看面背朝迎之法。下篇結論穴形勢。附以疑龍十問。以闡明其義。葬法則專論點穴。有倚蓋撞黏諸說。倒杖分十二條。卽上說而引伸之。附二十四砂葬法。亦臨穴時分寸毫釐之辨。案陳振孫書錄解題有疑龍經一卷。辨龍經一卷。云吳炎錄以見遺。皆無名氏。是此書在宋竝不題筠松所作。今本不知何據而云然。其撼龍之卽辨龍與否。亦無可考證。然相傳已久。所論山川之性情形勢。頗能得其要領。流傳不廢。亦有以也。舊本有李國木註。併所附各圖。庸陋淺俗。了無可取。今竝加刊削。不使與本文相溷焉。<br/>
</p></div></body>
</html>