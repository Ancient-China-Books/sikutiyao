<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 籌海圖編 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->籌海圖編 十三卷
</h2>
<!--ed:-->安徽巡撫採進本
<p>
<!--no:-->明胡宗憲撰。宗憲字汝貞。號梅林績溪人。嘉靖戊戌進士。官至兵部尚書。督師勦倭寇。以言官論劾。下獄瘐死。萬歴初追復原官。諡襄懋。事迹具明史本傳。是書首載輿地全圖。沿海沙山圖。次載王官使倭略。倭國入貢事略。倭國事略。次載廣東福建浙江直隸登萊五省沿海郡縣圖。倭變圖。兵防官考及事宜。次載倭患總編年表。次載寇迹分合圖譜。次載大捷考。次載遇難殉節考。次載經略考。明史稱趙文華督察浙江軍務。宗憲深附之。總督張經。破倭于王江涇。文華盡掩經功。歸宗憲。經遂得罪。又陷撫臣李天寵。文華還朝。力薦宗憲。遂擢顯秩。宗憲又因文華結納嚴嵩。以爲内援。其喜功名而尚權詐。誠有如傳贊所云奢黷蒙垢者。書中載胡松撰王江涇捷事略。專述宗憲之功。不及張經。與本傳符合。是其攘功之實證。然其他若載嘉靖三十四年五月平望之捷。陸涇埧之捷。十一月後屯之捷。淸風嶺之捷。三十五年仙居之捷。七月乍浦之捷。十一月龕山之捷。及金塘淮揚寧台温之捷。又紀勦徐海及擒王直始末。大端與明史紀傳均相符合。則宗憲之保障東南。尚不爲無功。經略考三卷。内凡會哨鄰援招撫城守團結保甲宣諭閒諜貢道互市。及一切海船兵仗戎器火器。無不周密。又若唐順之張時徹俞大猷茅坤戚繼光諸條議。是書亦靡不具載。於明代海防。亦云詳備。蓋其人雖不醇。其才則固一世之雄也。<br/>
</p></body>
</html>