<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 三朝北盟會編 二百五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->三朝北盟會編 二百五十卷
</h2>
<!--ed:-->左都御史張若溎家藏本
<p>
<!--no:-->宋徐夢莘撰。夢莘字商老。臨江人。紹興二十四年進士。爲南安軍教授。改知湘陰縣。官至知賓州。以議鹽法不合罷歸。事蹟具宋史儒林傳。夢莘嗜學博聞。生平多所著述。史稱其恬於榮進。每念生靖康之亂。思究見顚末。乃網羅舊聞。薈萃同異。爲三朝北盟會編。自政和七年海上之盟。迄紹興三十一年。上下四十五年。凡敕制誥詔國書書疏奏議記序碑志。登載靡遺。帝聞而嘉之。擢直祕省云云。今其書鈔本尚存。凡分上中下三帙。上爲政宣二十五卷。中爲靖康七十五卷。下爲炎興一百五十卷。其起訖年月。與史所言合。所引書一百二種。雜考私書八十四種。金國諸錄十種。共一百九十六種。而文集之類。尚不數焉。史所言者。殊未盡也。凡宋金通和用兵之事。悉爲詮次本末。年經月緯。案日臚載。惟靖康中帙之末。有諸錄雜記五卷。則以無年月可繫者。別加編次。附之於末。其徵引皆全錄原文。無所去取。亦無所論斷。蓋是非並見。同異互存。以備史家之採擇。故以會編爲名。然自汴都喪敗。及南渡立國之始。其治亂得失。循文考證。比事推求。已皆可具見其所以然。非徒餖飣瑣碎已也。雖其時說部糅雜。所記金人事蹟。往往傳聞失實。不盡可憑。又當日臣僚劄奏。亦多夸張無據之詞。夢莘概錄全文。均未能持擇。要其博贍淹通。南宋諸野史中。自李心傳繫年要錄以外。未有能過之者。固不以繁蕪病矣。考夢莘成書後。又以前載不盡者五家續編。次於中下二帙。以補其闕。靖康炎興。各爲二十五卷。名曰北盟集補。今此本無之。殆當時二本各行。故久而亡佚歟。<br/>
</p></div></body>
</html>