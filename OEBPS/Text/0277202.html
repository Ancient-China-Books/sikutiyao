<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部四十四
<!--sf:-->雜家類存目十一
</font><h2>
<!--ti:-->格致叢書 無卷數
</h2><p>
<!--no:-->明胡文煥編。文煥有文會堂琴譜。已著錄。是編爲萬曆天啓閒坊賈射利之本。雜採諸書。更易名目。古書一經其點竄。並庸惡陋劣。使人厭觀。且所列諸書。亦無定數。隨印數十種。卽隨刻一目錄。意在變幻。以新耳目。冀其多售。故世閒所行之本。部部各殊。究不知其全書凡幾種。此本所列。凡經翼十五種。史外二十一種。居官十二種。法家十二種。訓誡十四種。子餘八種。尊生十八種。時令農事八種。藝術十種。淸賞十七種。說類十一種。藝苑三十五種。較他本稍備。或其全帙歟。如經翼中壓卷三種。摭王應麟困學紀聞論詩之語。卽名曰困學紀詩。又摭其玉海中詩類一門。卽名曰玉海紀詩。又摭馬端臨經籍考論詩數段。卽名曰文獻詩考。已極可鄙。末三種一曰張華博物志。一曰李石續博物志。一曰釋常談。皆以小說家言。謂之經翼。不亦傎乎。史外禽經獸經。又列戴埴鼠璞。壟頤正芥隱筆記。是於史居何等也。居官列儀注便覽。新官軌範。官級由陞。法家列行移體式告示活套。訓誡列梓潼帝君救劫寶章。如斯之類。不可枚舉。是尤不足與議矣。
</p><br/></div></body></html>