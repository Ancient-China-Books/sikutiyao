<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 都城紀勝 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->都城紀勝 一卷
</h2>
<!--ed:-->内府藏本
<p>
<!--no:-->不著撰人名氏。但自署曰耐得翁。其書成於端平二年。皆紀杭州瑣事。分十四門。曰市井。曰諸行。曰酒肆。曰食店。曰茶坊。曰四司六局。曰瓦舍衆伎。曰社會。曰園苑。曰舟船。曰鋪席。曰坊苑。曰閒人。曰三教外地。敍述頗詳。可以見南渡以後土俗民風之大略。考高宗駐蹕臨安。謂之行在。雖湖山宴樂。已無志於中原。而其名未改。故乾道中。周淙修臨安志。於宮苑及百官曹署。尚著舊稱。潛說友志亦因之。此書直題曰都城。蓋官司案牘流傳。僅存故事。民閒則耳目濡染。久若定居矣。又史載端平元年。孟珙會元師滅金。是時舊敵已去。新釁未形。相與燕雀處堂。無復遠慮。是書作於端平二年。正文武恬嬉。苟且宴安之日。故競趨靡麗。以至於斯。作是書者。旣欲以富盛相誇。又自知苟安可愧。故諱而自匿。不著其名。伏讀御題。仰見聖鑒精深。洞其微曖。起作者而問之。當亦無所置詞。以其中舊迹遺聞。尚足以資考核。而宴安鴆毒。亦足以垂戒千秋。故糾正其失。以示炯鑑。而書則仍錄存之焉。<br/>
</p></div></body>
</html>