<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 嘉定赤城志 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->嘉定赤城志 四十卷
</h2>
<!--ed:-->兩淮馬裕家藏本
<p>
<!--no:-->宋陳耆卿撰。耆卿字壽老。號篔窗。台州臨海人。登嘉定七年進士。官至國子司業。其事蹟不見宋史。惟謝鐸赤城新志。稍著其仕履。而亦不詳。今以所著篔窗集考之。則嘉定十一年。嘗爲靑田縣主簿。嘉定十三年。爲慶元府府學教授。又趙希弁讀書附志。稱耆卿集中。沂邸箋表爲多。案宋史孝宗孫吳興郡王柄。追封沂王。其嗣子希瞿。寧宗嘗立爲皇子。卽濟王竑。耆卿必嘗爲其府記室。而希弁略其文也。此爲所撰台州總志。以所屬臨海黃巖天台仙居寧海五縣。條分件繫。分十五門。其曰赤城者。文選孫綽天台山賦。稱赤城霞起以建標。李善注。引支遁天台山銘序曰。往天台嘗由赤城山爲道徑。又引孔靈符會稽記曰。赤城山名。色皆赤。狀似雲霞。又引天台山圖曰。赤城山。天台之南門也。梁始置赤城郡。蓋因山爲名。耆卿此志。卽用梁郡名耳。耆卿受學於葉適。文章法度。具有師承。故敍述咸中體裁。明謝鐸嘗續其書。去之遠甚。舊與耆卿書合編。今析出別存其目。陳振孫書錄解題。載此志之前。有圖十三。此本乃無一圖。殆傳寫者艱於繪畫。久而佚之矣。<br/>
</p></div></body>
</html>