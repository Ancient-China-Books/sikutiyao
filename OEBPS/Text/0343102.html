<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部十七
<!--sf:-->別集類十七
</font><h2>
<!--ti:-->疊山集 五卷
</h2><p>
<!--no:-->宋謝枋得撰。枋得事蹟具宋史本傳。所著易詩書三傳。及四書解雜著詩文。原本六十四卷。歲久散佚。明嘉靖中揭陽林光祖。爲廣信府知府。始以黃溥所校刊行世。僅分上下二卷。萬歷中御史吳某所輯疊山集。又刻之上饒。編次錯迕。未爲精審。此本乃本朝康熙中弋陽知縣譚瑄所重訂。視舊本較爲詳備。枋得忠孝大節。炳著史册。却聘一書。流傳不朽。雖鄉墊童孺。皆能誦而習之。而其他文章。亦博大昌明。具有法度。不愧有本之言。觀所輯文章軌範。多所闡發。可以知其非苟作矣。惟原本有蔡氏宗譜一首。末暑至元二十五年。其詞氣不類枋得。確爲僞託。又有賀上帝生辰表。許旌陽飛升日賀表。此類凡十餘篇。皆似道流靑詞。非枋得所宜有。亦決非枋得所肎作。其爲贗本誤收。亦無疑義。今竝加刊削。不使其亂眞焉。
</p><br/></div></body></html>