<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 樂律表微 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->樂律表微 八卷
</h2>
<!--ed:-->浙江巡撫採進本
<p>
<!--no:-->國朝胡彥昇撰。彥昇字竹軒。德淸人。雍正庚戌進士。官定陶縣知縣。是書凡度律一卷。審音二卷。製調二卷。考器二卷。多糾正古人之謬。如謂十二律相生。終於仲呂。其復生黃鍾之淸聲。以爲仲呂之徵。夷則之角者。淮南所謂變宮生徵。變徵生商。變商生羽。變羽生角。變角生宮也。其聲由五音之變生。非由仲呂之數生。若欲由仲呂還生黃鍾。則其數有所不足。五音相生。窮於角。其又生變宮。遞相生以至仲呂之爲角者。淮南所謂角生姑洗。姑洗生應鐘。應鍾生蕤賓。而七音備也。其音由律生。非由角之數生。若欲由角更生變宮。再生變徵。則其數有所不盡。故十二律相生。不計餘數。五音相生。不計變音。其論甚正。蓋旋宮之法。淸濁以漸。而淸極則反濁。濁極則反淸。亦一定之理。仲呂爲宮。其黃淸之爲徵者。在弦音。則黃鍾之半音。在管音。則太蔟之半音。由絲竹之生聲取分。各有不同。但取高下之相協。不必計其數之損益者盡與不盡也。必欲數之適盡。則京房之六十律。亦有不盡之數矣。至錢樂之三百律。杜佑之十二變律。蔡西山之六變律。則又皆襲京房之謬說而失之者也。古人止十二律。旋宮最爲簡便。卽如琴之七弦。每位必有三準。其音皆與全弦散音合。簫笛六孔。並出音孔爲七。而四字高吹卽五。合字高吹卽六。此其聲之高下淸濁。自然相應。豈假於變律耶。至於變宮變徵二音。本在五音之外。故以變目之。今因仲呂以下之十律。而皆如地形訓之說。目以變宮變商。恐黃鍾變律。縱與正律有分。亦必不能獨成一聲。彥昇是論。可謂精且審矣。彥昇又謂苟勖十二笛。是古人遺法。今但作黃鍾大呂二笛。而十二畢具。其法黃鍾笛用黃林太南姑應蕤七律。大呂笛用大夷夾無仲黃林七律。作大呂笛之法。但以黃鍾笛相較。其黃林二律之孔。無所挪移。餘四孔及出音孔。皆下黃鍾笛半孔。其七調除其黃林二調相同外。其大夾仲夷無五調。合黃鍾笛之七調。爲十二律調。較古人之云六十調。及八十四調者。亦爲簡易可從。在近代講樂諸家。猶爲有所心得者也。<br/>
</p></div></body>
</html>