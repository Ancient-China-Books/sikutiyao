<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 剡錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->剡錄 十卷
</h2>
<!--ed:-->江蘇巡撫採進本
<p>
<!--no:-->宋高似孫撰。似孫字續古。號疎寮。餘姚人。淳熙十一年進士。歷官校書郞。出倅徽州。遷守處州。陳振孫書錄解題。稱似孫爲館職時。上韓侂胄生日詩九首。每首皆暗用錫字。寓九鍚之意。爲淸議所不齒。知處州尤貪酷。其讀書以奧僻爲博。以怪澀爲奇。至有甚可笑者。就中詩猶可觀。周密癸辛雜識。亦記其守處州日私挾官妓洪渠事。其人品蓋無足道。其詩有疎寮小集。尚傳於世。而文則不少槩見。此書乃其所作嵊縣志也。嵊爲漢剡縣地。故名曰剡錄。前有嘉定甲戌似孫自序。及嘉定乙亥嵊縣令史之安序。蓋成於甲戌。而刊於乙亥。故所題前後差一年。其書首爲縣紀年。次爲城境圖。次爲官治志。附以令丞簿尉題名。次爲社志學志。附以進士題名。次爲寮驛樓亭放生池版圖兵籍。次爲山水志。次爲先賢傳。次爲古奇跡古阡。次爲書。次爲文。次爲詩。次爲畫。次爲紙。次爲古物。次爲物外記。次爲草木禽魚。徵引極爲該洽。唐以前佚事遺文。頗賴以存。其先賢傳。每事必註其所據之書。可爲地志紀人物之法。其山水記。仿酈道元水經注例。脈絡井然。而風景如覩。亦可爲地志紀山水之法。統核全書。皆序述有法。簡潔古雅。迥在後來武功諸志之上。殊不見其怪澀可笑。陳振孫云云。殆不可解。豈其他文奇僻。又異於此書歟。<br/>
</p></div></body>
</html>