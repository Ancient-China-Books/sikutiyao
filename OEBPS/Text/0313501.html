<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 毘陵集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三
<!--sf:-->別集類三
</font><h2>
<!--ti:-->毘陵集 二十卷
</h2>
<!--ed:-->江蘇巡撫採進本
<p>
<!--no:-->唐獨孤及撰。及字至之。洛陽人。官至司封郞中。常州刺史。卒諡曰憲。事蹟具唐書本傳。權德輿作及諡議。稱其立言遣詞。有古風格。濬波瀾而去流宕。得菁華而無枝葉。皇甫湜諭業。亦稱及文如危峯絕壁。穿倚霄漢。長松怪石。顛倒巖壑。王士禎香祖筆記。則謂其序記尚沿唐習。碑版敍事。稍見情實。仙掌函谷二銘。琅邪溪述。馬退山茅亭記。風后八陣圖記。是非傑作。文粹略已載之。頗不以湜言爲然。考唐自貞觀以後。文士皆沿六朝之體。經開元天寶。詩格大變。而文格猶襲舊規。元結與及。始奮起湔除。蕭穎士李華左右之。其後韓柳繼起。唐之古文。遂蔚然極盛。斲雕爲樸。數子實居首功。唐實錄稱韓愈學獨孤及之文。當必有據。（案此據晁氏讀書志所引）特風氣初開。明而未融耳。士禎於篳路藍縷之初。責以制禮作樂之事。是未尚論其世也。集爲其門人安定梁肅所編。李舟爲之序。凡詩三卷。文十七卷。舊本久湮。明吳寬自內閣鈔出。始傳於世。其中如景皇帝配天議。郭知運呂諲等諡議。皆粹然儒者之言。非徒以詞采爲勝。不止士禎所舉諸篇。至馬退山茅亭記。乃柳宗元作。後人誤人及集。士禎一例稱之。尤疎於考證矣。又文苑英華。載有及賀赦二表。代獨孤將軍。讓魏州刺史表。爲崔使君讓潤州表。代于京兆請停官侍親表。唐文粹有招北客文。凡六篇。集內皆無之。案賀赦表所云誅翦大憝淸復闕廷。及歸過罪己降去鴻名。竝德宗興元時事。及沒於大曆十二年。已不及見招北客文。文苑英華又以爲岑參之作。彼此錯互。疑莫能詳。今姑依舊本闕載焉。<br/>
</p></body>
</html>