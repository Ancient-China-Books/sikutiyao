<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部七
<!--sf:-->別集類七
</font><h2>
<!--ti:-->施註蘇詩 四十二卷
<!--ti:-->東坡年譜 一卷
<!--ti:-->王註正譌 一卷
<!--ti:-->蘇詩續補遺 二卷
</h2><p>
<!--no:-->宋施元之註。元之字德初。吳興人。陸游作是書序。但稱其官曰司諫。其始末則無可考矣。其同註者爲吳郡顧禧。游序所謂助以顧君影繁之賅洽也。元之子宿又爲補綴。書錄解題所謂其子宿從而推廣。且爲年譜以傳於世也。吳興掌故。但言宿推廣爲年譜。不言補註。與書錄解題不同今考書中實有宿註。則吳興掌故爲漏矣。嘉泰中宿官餘姚。嘗以是書刊版。緣是遭論罷。故傳本頗稀。世所行者。惟王十朋分類註本。康熙乙卯。宋犖官江蘇巡撫。始得殘本於藏書家。已佚其卷一卷二卷五卷六卷八卷九卷二十三卷二十六卷三十五卷三十六卷三十九卷四十。犖屬武進邵長蘅補其闕卷。長蘅撰王註正譌一卷。又訂定王宗稷年譜一卷。冠於集首。其註則僅補八卷。以病未能卒業。更倩高郵李必恆續成三十五卷三十六卷三十九卷四十卷。犖又摭拾遺詩爲施氏所未收者。得四百餘首。別屬錢塘馮景註之。重爲刊版。乾隆初又詔內府刊爲巾箱本。取攜旣便。遂衣被彌宏。元之原本。註在各句之下。長蘅病其閒隔。乃彙註於篇末。又於原註多所刊削。或失其舊。後查愼行作蘇詩補註。頗斥其非。亦如長蘅之詆王註。然數百年沈晦之笈。實由犖與長蘅復見於世。遂得以上邀乙夜之觀。且剞劂棗梨。壽諸不朽。其功亦何可盡沒歟。
</p><br/></div></body></html>