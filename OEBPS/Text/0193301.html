<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三 儒家類三 格物通 一百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三
<!--sf:-->儒家類三
</font><h2>
<!--ti:-->格物通 一百卷
</h2>
<!--ed:-->廣東巡撫採進本
<p>
<!--no:-->明湛若水撰。若水有二禮經傳測。已著錄。是編乃嘉靖七年。若水任南京禮部侍郞時所進。體例略仿大學衍義。以致知併於格物。而以格物統貫誠意正心修身齊家治國平天下六條。凡誠意格十七卷。分審幾。立志。謀慮感應。儆戒。敬天。敬祖考。畏民。八子目。正心格三卷。無子目。修身格九卷。分正威儀。愼言語。進德業。三子目。齊家格十三卷。分謹妃匹。正嫡庶。事親長。養太子。嚴內外。恤孤幼。御臣妾。七子目。治國格十四卷。分事君使臣。立教興化。事長慈幼。使衆臨民。正朝廷。正百官。正萬民。七子目。平天下格四十四卷。分公好惡。用人。理財。三子目。而用人之中。又分學校。擧措。課功。任相。任將。六官。六目。理財之中。又分修虞衡。抑浮末。飭百工。屯田。馬政。漕運。勸課。禁奪時。省國費。愼賞賜。蠲租。薄斂。恤窮。賑濟。十四目。皆雜引諸儒之言。參以明之祖訓。而各以己意發明之。大致與邱濬大學衍義補相近。而濬書多徵舊事。以爲法戒之資。此書多引前言。以爲講習之助。二書相輔而行。均於治道有裨者也。<br/>
</p></div></body>
</html>