<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->海島算經 一卷
</h2><p>
<!--no:-->晉劉徽撰。唐李淳風等奉詔註。據劉徽序力章算術有云。徽尋九數有重差之名。凡望極高。測絕深。而兼知其遠者。必用重差。輒造重差。幷爲註解。以究古人之意。綴於句股之下。度高者重表。測深者累矩。孤離者三望。離而又旁求者四望。據此則徽之書本名重差。初無海島之目。亦但附於句股之下。不別爲書。故隋志力章算術。增爲十卷。下云劉徽撰。蓋以九章九卷。合此而十也。而隋志唐志。又皆有劉徽九章重差圖一卷。蓋其書亦另本單行。故別著於錄。一書兩出。至唐志兼列劉向九章重差一卷。則徽之重差。旣自爲卷。因遂譌劉徽爲劉向。而一書三出耳。今詳爲考證。定爲劉徽之書。至海島之名。雖古無所見。不過後人因卷首以海島之表設問而改斯名。然唐選舉志。稱算學生九章海島。共限習三年。試九章三條。海島一條。則改題海島。自唐初已然矣。其書世無傳本。惟散見永樂大典中。今裒而輯之。仍爲一卷。篇帙無多。而古法具在。固宜與九章算術。同爲表章。以見算數家源流之所自焉。
</p><br/></div></body></html>