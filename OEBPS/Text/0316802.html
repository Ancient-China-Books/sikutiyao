<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇蔣曾瑩家藏本

<div id="text"><font size="-1">
<!--fi:-->集部四
<!--sf:-->別集類四
</font><h2>
<!--ti:-->李羣玉集 三卷
<!--ti:-->後集 五卷
</h2><p>
<!--no:-->唐李羣玉撰。羣玉字文山。灃州人。大中八年。詣闕進詩。授宏文館校書郞。其集首載羣玉進詩表。及令狐綯薦狀。鄭處約所行制詞。表稱歌行古體今體七言今體五言四通合三百首。考劉禹錫作柳宗元集序。稱三十二通。（案今本作四十五通。乃後人追改。）則唐時以一通爲一卷。今本三卷。已與表不合。又表稱三百首。而今本正集僅一百三十五首。外集亦僅一百一十三首。合之不足三百之數。觀中卷之末。有出春明門一首。自註曰時請告歸。則此集雖仍以歌行古體今體七言今體五言分目。而已兼得官以後之詩。非復奏進之原本矣。太平廣記載羣玉遇湘君事甚異。其詩今載後集第三卷。然前一首爲弔古之詞。無媟褻之意。後一首寫當時棹女。與二妃尤不相關。況羣玉雖放誕風流。亦豈敢造作言語。瀆慢神明。汚衊古聖。殆因其詩爲時傳誦。小說家因造此事附會之耳。洛神譌爲感甄。李善至引以註文選。俗語丹靑。往往如是。未可據爲實錄也。
</p><br/></div></body></html>