<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易孔義集說 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易孔義集說 二十卷
</h2>
<!--ed:-->編修周永年家藏本
<p>
<!--no:-->國朝沈起元撰。起元字子大。太倉人。康熙辛丑進士。官至光祿寺卿。是書大旨以十翼爲夫子所手著。又未經秦火。其書獨完。故學易者必當以孔傳爲主。因取明高攀龍周易孔義之名。別加纂集。於古今說易諸書。無所偏主。惟合於孔傳者卽取之。其篇次則仍依今本。以彖傳象傳繫於經文之下。謂易之亡不亡。不係於古本之復不復。王氏以傳附經。亦足以資觀玩。惟大象傳往往別自起義。文言則引伸觸類。以闡易蘊。皆無容附於本卦。故別出之。前列三圖。一爲八卦方位圖。一爲乾坤生六子圖。一爲因重圖。皆據辭繫說卦之文。至於河圖洛書。先天後天方圓諸圖。則謂此陳邵之易。非夫子所本有。概從刪薙。頗能掃除紛紜轇轕之習。其中亦多能推驗舊說。引伸新義。如乾彖傳大明終始。王注程傳朱子皆未有確解。起元獨取侯行果大明日也之說。而證以晉彖傳之順而麗乎大明。禮記之大明生於東。於經義頗有根據。觀六三九五上九之觀。我生觀其生。自孔疏以動出爲生。而後儒遂以動作施爲解之。倶不免於牽強。起元獨取虞翻生謂坤生民也之說。尤有合於九五象傳觀民之旨。其釋大象傳。比類求義。於字句相似而義不同者。推闡更爲細密。在近來說易家中。亦可云有本之學矣。<br/>
</p></div></body>
</html>