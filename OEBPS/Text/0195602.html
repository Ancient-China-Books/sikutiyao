<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 浩齋語錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->浩齋語錄 二卷
</h2>
<!--ed:-->江西巡撫採進本
<p>
<!--no:-->舊本題宋過源撰。卷末有源行實一篇。稱源字道源。號浩齋。其先浙東人。至高祖徙於臨川。源生有異徵。篤志聖賢之學。以斯文自任。嘉祐閒召爲國子直講。不赴。卒於崇寧丙戌九月。併載所著述甚富。今皆不傳。惟此書僅存。上卷爲其門人永新龍圖所錄。下卷爲其門人白城章偉所錄。而其從孫勗刊之。然所列書名。宋史及諸家書目。皆不著錄。其中疑竇尤多。如行實稱源生於丙子。不著年號。以召於嘉祐。卒於崇寧推之。當生於仁宗景祐丙子。則卒時年七十一。召時年二十餘。是於邵周張程。皆爲行輩。當時所稱。不過曰堯夫茂叔子厚伯淳正叔而已。諸家之書可考。而此曰邵子周子張子程子。非同時語也。李燾長編。凡所有徵召。如胡瑗孫復常秩之類。無不具書。源見徵旣在嘉祐中。何以嘉祐首尾八年。長編皆不見其事。伊川易傳。據楊時跋。則臨歿以稿授張繹。至政和初。時乃排比成書。源卒於崇寧五年。在伊川前。其時易傳未出。何以論程傳之得失。自朱子以前。無以大學爲曾子作者。故攻朱子者。以章句爲口實。此書乃已稱曾子。何以自北宋以來。無人引及。大學中庸。自二程子始表章其書。於禮記中取出別行。後人辨難者。惟引梁武帝有中庸義疏。宋仁宗嘗書大學賜進士。以爲先於程子而已。此書乃先有大學定本。中庸定本。又何以宋儒無一語及之耶。觀其論樂。以黃鍾爲三寸九分。是呂氏春秋之文。李文利不得其解衍爲異說者也。萬歷以前。安有是僻論乎。其跋稱有秦觀謝無逸二序。觀。淮海集具在。實無此文。無逸。溪堂集雖佚。而詩文散見永樂大典中。今已裒輯成帙。亦無此文。其依託可以概見。又末附其從孫勗祖光賦。稱宣和乙巳。余在遼陽。乙巳爲靖康前一年。兩國兵交。信使且艱於往來。游學之士。安能越國至是。其僞尤不問而知矣。<br/>
</p></div></body>
</html>