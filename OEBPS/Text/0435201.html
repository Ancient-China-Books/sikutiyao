<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->詩品 三卷
</h2><p>
<!--no:-->梁鍾嶸撰。嶸字仲偉。穎川長社人。與兄岏弟嶼。竝好學有名。齊永明中。爲國子生。王儉擧本州秀才。起家王國侍郎。入梁。仕至晉安王記室。卒於官。嶸學通周易。詞藻兼長。所品古今五言詩。自漢魏以來一百有三人。論其優劣。分爲上中下三品。毎品之首。各冠以序。皆妙達文理。可與文心雕龍竝稱。近時王士禎。極論其品第之閒。多所違失。然梁代迄今。邈踰千祀。遺篇舊製。什九不存。未可以掇拾殘文。定當日全集之優劣。惟其論某人源出某人。若一一親見其師承者。則不免附會耳。史稱嶸嘗求譽於沈約。約弗爲獎借。故嶸怨之。列約中品。案約詩列之中品。未爲排抑。惟序中深詆聲律之學。謂蜂腰鶴膝。僕病未能。雙聲疊韻。里俗已具。是則攻擊約說。顯然可見。言亦不盡無因也。又一百三人之中。惟王融稱王元長。不著其名。或疑其有所私尊。然徐陵玉臺新詠。亦惟融書字。蓋齊梁之閒。避齊和帝之諱。故以字行。實無他故。今亦姑仍原本。以存其舊焉。
</p><br/></div></body></html>