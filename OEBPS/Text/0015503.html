<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部八 易類存目二 周易古本 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部八
<!--sf:-->易類存目二
</font><h2>
<!--ti:-->周易古本 一卷
</h2>
<!--ed:-->浙江鮑士恭家藏本
<p>
<!--no:-->明華兆登編。兆登無錫人。是書成於萬歷中。分文王卦辭上下。周公爻辭上下。爲四篇。以孔子象傳彖傳爻傳文言繫辭說卦序卦雜卦爲八篇。以合十二篇之數。其所謂象傳。卽今大象。爻傳卽今小象也。附古本辯一篇。記疑六條。皆自述更定編次之意。案周易十二篇。見於漢書藝文志。其十二篇之次第不可知。顏師古注。曰上下經及十翼。故十二篇。孔穎達周易正義。曰十翼謂上彖下彖上象下象上繫下繫文言說卦序卦雜卦。自宋以來。復古易者甚多。皆各有更定。彼此互異。然未有以卦辭爻辭分篇者。兆登據馬融陸續之說。以爲爻辭周公作。故應與文王異卷。究爲單辭孤證。經傳別無明文。且孔子明言二篇之策。今以上下經爲四篇。亦無證據。至六爻有爻畫。見於吳仁傑之費氏古易。朱子已譏其重複。今用爻畫而刪初九初六之文。則孔子傳內稱九六者。何所自昉。豈孔子所見。尚非古本乎。名爲復古。實則臆說而已矣。<br/>
</p></div></body>
</html>