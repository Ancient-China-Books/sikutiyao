<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 玉管照神局 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->玉管照神局 三卷
</h2>
<!--ed:-->永樂大典本
<p>
<!--no:-->舊本題南唐宋齊邱撰。齊邱字超回。改字子嵩。廬陵人。初以布衣事李昪。授殿直軍判官。擢右司員外郞。累遷同平章事。兼知尚書省事。李璟嗣立。以太傅領劍南東川節度使。封楚國公。尋得罪被廢。自經死。事蹟具南唐書本傳。齊邱生五季俶擾之世。以權譎自喜。尤好術數。凡挾象緯靑烏姑布壬遁之術。居門下者。常數十輩。皆厚以資之。是書專論相術。疑卽出其門下客所撰集。而假齊邱名以行世者也。宋史藝文志。焦竑經籍志。皆稱玉管照神局二卷。其名與此本同。陳振孫書錄解題則稱玉管照神。而無局字。且僅有一卷。疑所見本非完帙。吳任臣十國春秋則載齊邱有玉管照神經十卷。名目稍異。而卷數亦與宋志不符。錢曾讀書敏求記所載與十國春秋相合。且稱上局所論皆人之體貌。有形可見。故謂之陽局。下局所論皆出形之外。無象可觀。故謂之陰局。其言體例甚悉。此本爲永樂大典所載。大旨皆以形狀立論。與錢氏所云有陰陽二局者不符。疑此本旣宋志所稱之二卷。故與十卷之本多所同異歟。術家之書。爲後人緣飾增損。彼此牴牾。往往如此。不足深詰。特以其議論頗爲精晰。而所取各書。尤多世所未覩。猶屬相傳舊文。故稍加訂正。釐爲三卷。錄備一家焉。<br/>
</p></body>
</html>