<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 宗伯集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->宗伯集 十卷
</h2>
<!--ed:-->浙江孫仰曾家藏本
<p>
<!--no:-->明孫繼臯撰。繼臯字以德。無錫人。萬歷甲戌進士第一。官至吏部侍郞。當陳太后梓宮發引時。神宗稱疾不肎送。繼臯疏爭忤旨。及三殿災。大臣自陳皆慰留獨繼臯致仕去。後追贈禮部尚書。此編題曰宗伯集。從所贈官也。凡雜文九卷。詩一卷。第二卷末有其子源文跋語。稱其父生平不敢自居於名。以故諫草都焚。篋中只存辭疏十八。又求得其三。其留中者無從覓稾。卽其他著述。亦多不存。今所刻碑銘誌傳之文。皆源文雜得之其子若孫。曁朽縑敗扇。與行於世者云云。故集中所錄。多應制及酬贈之作。然當繼臯之時。士習佻而文體亦弊。七子之風未艾。三袁之焰方新。或棘句鉤章。或矜奇弔詭。操觚者出此入彼。大抵隨波而靡。繼臯詩文。獨雍容恬雅。有承平臺閣之遺風。亦可謂不移於俗矣。<br/>
</p></div></body>
</html>