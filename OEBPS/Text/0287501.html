<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十九 類書類存目三 宮閨小名錄 四卷 後錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十九
<!--sf:-->類書類存目三
</font><h2>
<!--ti:-->宮閨小名錄 四卷
<!--ti:-->後錄 一卷
</h2>
<!--ed:-->浙江巡撫採進本
<p>
<!--no:-->國朝尤侗撰。侗有明史藝文志。已著錄。是編補陸龜蒙洪适王銍温豫張邦幾諸錄之遺。上起於漢。下迄於明。凡女子以名傳者。皆分類編載。一曰后妃。附以公主外戚。二曰列女。附以妓妾之有節行者。三曰妾婢。附以雜類。四曰妓女。五曰外傳。附以寇盜。六曰仙鬼。附以劍俠。每類又有補遺。其補錄未盡者。閩縣余懷。又續爲後錄一卷。侗併跋而刻之。其舊錄所已有者。亦列其名。而不著事蹟。註曰已見。其蒐採頗勤。然侗本摛華掞藻。以詞賦爲工。懷亦選伎徵歌。以風流自命。考證之學。皆非所長。如明代宮人。瓊蓮媚蘭之類皆收。而王滿堂楊金英之類。名在國史。乃遺之。據杜甫詩。收其婢阿稽。而劉整之婢綠草。載於文選。乃遺之。據魏文帝詩。收劉勳妻王宋。據元稹詩。收其女小迎。而焦仲卿妻蘭芝。葛沙門妻郭小玉。左思女紈素蕙芳。竝見玉臺新咏。乃遺之。至李波小妹歌之雍容。東飛伯勞歌之莫愁。喬知之詩之窈娘。李白詩之女平陽伎金陵子。李商隱詩之柳枝。杜牧詩之定子。白居易詩之都子。元稹詩之念奴。秦觀詩之邊朝華。晏殊詩之劉蘇哥。歐陽修詩之嬌兒。以及裴度之黃娥。司空圖之鸞臺。失之眉睫之前者。尤不可勝舉。他如唐李冶乃女道士。元薛蘭英蕙英。乃富民之女。有聯芳集。而列之妓女之中。石崇妾綠珠。見於本傳。竇滔妾趙陽臺。見於璇璣圖序。而乃不入之婢妾。則門目顚倒。紫雲一人。旣入仙鬼。又入補遺。隔六頁而兩見。趙娟一人。旣附王韞秀。又別爲一條。越一卷而重出。則排纂多疎。以錦瑟爲令狐楚之靑衣。猶據劉攽詩話。至於段文昌家之膳祖。猶夜來之稱針神。鮑生之四絃。猶蘇軾之胡琴婢。皆以藝稱。非其名字。一槩列入。乖謬殊深。甚至同時婦女。連篇累牘。益無體例矣。<br/>
</p></div></body>
</html>