<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->六壬行軍指南 無卷數
</h2><p>
<!--no:-->不著撰人名氏。蓋卽玉帳軍占之遺法。案課鈐成局演三傳。配以遊都魯都。加十二將。以決軍中攻守藏伏之用。每日爲十二課。凡七百二十課局。條理分明。其意頗爲周密。惟是兵之爲用。情形萬變。不可端倪。故恃成法者。斷不足以制勝。又豈能預占時刻。決以一定之吉凶。卽以壬術而論。時將先鋒爲一切神機所現。參以四時休旺之不同。固有同此課傳神將。而所驗迥乎不一者。又况晝治夜治。神將悉殊。趨避益當有異。又安可爲此刻舟以求劍乎。今是書所用惟遊都魯都。根於日干。不論節氣及晝夜。而卷中註遊魯每局易一位。與自古軍占之書獨異。不知其何所據依。然從未有神煞不由年月日時。而獨視課局而移者。其爲好事者臆撰無疑也。
</p><br/></div></body></html>