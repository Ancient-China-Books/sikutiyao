<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 開天傳信記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->開天傳信記 一卷
</h2>
<!--ed:-->浙江鮑士恭家藏本
<p>
<!--no:-->唐鄭綮撰。綮字蘊武。滎陽人。登進士第。累官右散騎常侍。好以詩謠託諷昭宗。意其有所蘊蓄。擢爲禮部侍郞。同中書門下平章事。所謂歇後鄭五作宰相。時事可知者。卽其人也。舊唐書本傳。稱綮嘗歷監察殿中倉戶二員外金刑右司三郞。而是書原本首署其官爲吏部員外郞。本傳顧未之及。或史文有所脫漏歟。書中皆記開元天寶故事。凡三十二條。自序稱簿領之暇。搜求遺逸。期於必信。故以傳信爲名。其紀明皇戲游城南王琚延過其家謀誅韋氏一條。據唐書琚傳。乃琚選補主簿。過謝太子。乘機進說。以除太平公主。竝無先過琚家之事。司馬光作通鑑。亦不從是書。惟新唐書兼採之。然韋氏稱制時。琚方以王同皎黨亡命江都。安得復卜居韋杜。綮所記恐非事實。宜爲通鑑所不取。又如華陰見岳神夢游月宮羅公遠隱形葉法善符錄諸事。亦語涉神怪。未能盡出雅馴。然行世旣久。諸書言唐事者多沿用之。故錄以備小說之一種焉。<br/>
</p></div></body>
</html>