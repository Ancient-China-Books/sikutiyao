<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 洪範政鑒 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->洪範政鑒 十二卷
</h2>
<!--ed:-->永樂大典本
<p>
<!--no:-->宋仁宗皇帝撰。前有御製序曰。宸宮餘暇。氾覽史籍。洪範之說。緬然可尋。而伏鄭所編靡聞全錄。前則歆向作傳。散布羣篇。後則京夏諸儒。衍釋證兆。簡牘廣記。顚末弗齊。不有彙分。何從質信。亦嘗取書林之奏。合日官之藏。參咨邇臣。覆究曩例。遂采五行六沴。前世察候最稽應者。次爲十二卷。名曰洪範政鑑。若語非典要。過涉怪譎。則略而不載。若占有差別。互存考驗。則析而詳言。君人者承天子民。必逆知未萌前慮諸慝。庶乎嗣祖宗之構。順陰陽之權。故因題辭。兼以自勵云云。玉海云。康定元年十一月丙辰。內出御製洪範政鑒十二卷。示輔臣。卽此本也。其書以五行分類。自春秋以迄歷代事應。采摭頗詳。蓋亦古帝王敬畏修省之意。然聖人欽崇永保。無刻不然。不必遇變而始警。卽上天垂戒。亦從無一定之格。不移尺寸。洪範庶徵。約舉感應之理。亦大凡耳。漢儒推衍。條目愈繁。稽其所談。率以某災應某事。而不能先言某事當有某災。故劉知幾史通書志篇曰。肇彰先覺。取驗將來。言必有中。語無虛發。苟志之竹帛。誰曰不然。若乃前事已往。後來追證。課彼虛說。成此游詞。多見其老生常談。徒煩翰墨。又穿鑿旣甚。同異彌多。知幾所謂董京之說。前後相反。向歆之解。父子不同。言無準的。事益煩費者。尤篤論也。雖仁宗令主。其書當存。而所言無裨於實政。今謹附存其目焉。<br/>
</p></body>
</html>