<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十七 類書類存目一 侍兒小名錄拾遺 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->侍兒小名錄拾遺 一卷
</h2>
<!--ed:-->內府藏本
<p>
<!--no:-->舊本題宋晉陽張邦幾撰。前有邦幾自序。曰少蓬洪公作侍兒小名錄。好事者多傳焉。王性之補錄一卷。意語盡矣。余友溫彥幾復得一卷。以授余曰。他日觀書。有可采錄之。乃作拾遺。與晁公武讀書志合。然公武稱舊本但題朋溪先生不著名氏。又稱或云董彥遠家子弟爲之。彥遠乃董逌之字。其子弟則不知爲誰。此本爲明商濬所刊。獨題爲邦幾。不知何據。考濬刻稗海。此書與張邦基墨莊漫錄相連。豈因彼而誤作邦基。又譌基爲幾耶。錢希言戲瑕。引作張邦畿。則愈譌愈遠矣。讀書志謂此書多用古字。今不盡然。蓋後人所改。所載不甚簡擇。如江蓮王魁二事。皆猥鄙不足道。又如大喬小喬。乃孫策周瑜之妻。以爲侍兒。尤舛謬也。<br/>
</p></div></body>
</html>