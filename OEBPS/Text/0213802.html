<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 御定醫宗金鑑 九十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->御定醫宗金鑑 九十卷
</h2>
<p>
<!--no:-->乾隆十四年奉敕撰。首爲訂正傷寒論註十七卷。次爲訂正金匱要略註八卷。蓋醫書之最古者。無過素問。次則八十一難經。然皆有論無方。<span class="jiazhu">案索問有半夏湯等一二方。然偶然及之。非其通例也。</span>其有論有方者。自張機始。講傷寒及雜證者。亦以機此二書爲宗。然傷寒論爲諸醫所亂。幾如爭大學之錯簡。改本愈多而義愈晦。病其說之太雜。金匱要略。雖不甚聚訟。然註者罕所發明。又病其說之不詳。是以首訂二書。糾譌補漏。以標證治之正軌。次爲删補名醫方論八卷。輯醫方者。往往僅題某丸某散治某病。不知病狀相似者。病本多殊。古人論消息君臣佐使有其宜。攻補緩急有其序。或以相輔爲用。或以相制爲功。甚或以相反相激。巧投而取效。必明制方之意。而後能詳審病源。以進退加減。故方論並載也。次爲四脈要訣一卷。取崔紫虛脈訣。參以內經闡虛實表裏之要。紫虛者。宋道士崔嘉彥之號也。其書簡括而精密。李時珍瀕湖脈學。嘗錄以弁首。故茲亦取以爲準。次運氣要訣一卷。闡素問五運六氣之理。蓋運氣雖不可拘泥。亦不可竟廢。故次於診法。次爲諸科心法要訣五十四卷。以盡雜證之變。次爲正骨心法要旨五卷。則古有是術。而自薛己正體類要以外。無專門之書。故補其遺。皆有圖有說有歌訣。俾學者既易考求。又便誦習也。自古以來。惟宋代最重醫學。然林億高保衡等。校刋古書而已。不能有所發明。其官撰醫書。如聖濟總錄。太平惠民和劑局方等。或博而寡要。或偏而失中。均不能實裨於治療。故聖濟總錄。惟行節本。而局方尤爲朱震亨所攻。此編仰體聖主仁育之心。根據古義。而能得其變通。參酌時宜。而必求其徵驗。寒熱不執成見。攻補無所偏施。於以拯濟生民。同登壽域。涵濡培養之澤。眞無微之不至矣。<br/>
</p></div></body>
</html>