<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十三 目錄類存目 金石表 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->金石表 一卷
</h2>
<!--ed:-->編修汪如藻家藏本
<p>
<!--no:-->國朝曹溶撰。溶有崇禎五十宰相傳。已著錄。是書雜列所蓄碑帖之目。前有自序。稱予行塞上。見古碑橫茀草閒。偶一動念。古人遺蹟歷千百年。自吾世而湮沒之爲可惜。搜自境內。以至遠地。積五年。得八百餘本。經以碑。緯以撰者書者之姓名。及所立之地與世與年。合而成表。然其書與他家碑目相等。無所謂體仿周譜。旁行斜上之式。以表爲名。殊不相稱。其閒旣不從歐趙不分時代之例。而所列時代。不以年序。亦不以地序。六朝以前。合而爲一。允爲雜糅。似乎未經編次之本。且八百餘本之中。惟楊珣殘碑。註疑非是再考五字。餘皆不置一詞。亦不足以資考證。又王羲之書曹娥碑樂毅論諸條下。皆註宋搨字。是雜錄古帖。並非金石之存於今者矣。<br/>
</p></div></body>
</html>