<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 竹雲題跋 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->竹雲題跋 四卷
</h2>
<!--ed:-->江蘇巡撫採進本
<p>
<!--no:-->國朝王澍撰。皆其臨摹古帖題跋。裒合成編。澍本工書。故精於鑒別。而於源流同異。考證尤詳。如論西岳華山廟碑郭香察書。爲校勘刻石。鍾繇薦季直表。祝希哲誤作焦季直。及繇結銜與史異。蘭亭序派別。聖教序始末。王羲之裹鮓帖。釋文誤作十九字。瘞鶴銘非顧況。亦非陶宏景。同州賢教序稱龍朔三年。時褚遂良卒已五年。魏栖梧善才寺碑。僞題遂良名。遂良高士贊。誤題永徽二年爲甲寅。岳珂跋寶章集。誤以竇臮爲竇泉。朱巨川誥非徐浩書。李陽冰縉雲城隍廟碑篆文譌字。靈飛經非鐘紹京書。裴耀卿等奏狀非耀卿書。唐明皇批答中桓山之頌。乃用王獻之事。顏眞卿宋廣平碑考異。乞米帖所稱太保是李光弼非光顏。爭坐位帖年月。顧炎武金石文字未考。祭姪文告伯父文。結銜與史異。江淮帖爲集字僞作。李紳告身與史異。葉慧明碑非韓擇木書撰。皆引據有根柢。惟謂褚遂良書出於曹全碑。則殊臆度。此碑近代始出。明以前未有言之者也。又排鄭簠蔣衡。而自稱腕有元章鬼。亦未免文人相輕之習焉。<br/>
</p></body>
</html>