<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->名醫類案 十二卷
</h2><p>
<!--no:-->明江瓘編。其子應宿增補。瓘字民瑩。歙縣諸生。因病。棄而學醫。應宿遂世其業。其書成於嘉靖己酉。所採治驗。自史記三國志。所載秦越人淳于意華佗諸人。下迄元明諸名醫。捃摭殆徧。分二百五門。各詳其病情方藥。瓘所隨事評論者。亦夾註於下。如傷寒門中許叔微治祕結而汗出一案。衆醫謂陽明自汗。津液已漏。法當用蜜兌。而叔微用大柴胡湯取效。瓘則謂終以蜜兌爲穩。又如轉胞門中朱震亨治胎壓膀胱一案。稱令產媼托起其胎。瓘則謂無此治法。其言不確。凡斯之類。亦多所駁正發明。頗爲精審。第尸蹷門中。附載鍼驗。引及酉陽雜爼。所載高句驪人言髮中虛事。與治病毫無所涉。難產門中。引焦氏類林。載干法開令孕婦食肥羊十餘臠鍼之卽下事。既不明食羊何義。又不明所鍼何穴。亦徒廣異聞。無裨醫療。皆未免騖博嗜奇。然可爲法式者。固十之八九。亦醫家之法律矣。瓘初成是編。未及刊刻。瓘沒之後。應宿又以瓘之醫案。分類附之。而應宿醫案亦附焉。歲久版刓。近時歙縣鮑廷博。又爲重刊。其中閒附考證。稱琇案者。乃魏之琇所加。之琇字玉橫。錢塘人也。
</p><br/></div></body></html>