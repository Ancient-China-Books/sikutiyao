<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 玉海 二百卷 附辭學指南 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->玉海 二百卷
<!--st:--><font size="-1">附</font>辭學指南 四卷
</h2>
<!--ed:-->兩江總督採進本
<p>
<!--no:-->宋王應麟撰。應麟有鄭氏周易註。已著錄。是書分天文律憲地理帝學聖制藝文詔令禮儀車服器用郊祀音樂學校選舉官制兵制朝貢宮室食貨兵捷祥瑞二十一門。每門各分子目。凡二百四十餘類。宋自紹聖置宏詞科。大觀改詞學兼茂科。至紹興而定爲博學宏詞之名。重立試格。於是南宋一代。通儒碩學。多由是出。最號得人。而應麟尤爲博洽。其作此書。卽爲詞科應用而設。故臚列條目。率鉅典鴻章。其採錄故實。亦皆吉祥善事。與他類書體例迴殊。然所引自經史子集。百家傳記。無不賅具。而宋一代之掌故。率本諸實錄國史日歷。尤多後來史志所未詳。其貫串奧博。唐宋諸大類書。未有能過之者。何焯評點困學紀聞。動以詞科詆應麟。特故爲大言。不足信也。其書元時嘗刊於慶元路。版已久佚。今江寧有南京國子監刊本。以應麟所著詩考。詩地理考。漢藝文志考。通鑑地理通釋。王會篇解。漢制考。踐阼篇解。急就篇解。小學紺珠。姓氏急就篇。周易鄭註。六經天文編。通鑑荅問等書。附梓於後。案明貝瓊淸江集。有所作應麟孫王厚墓誌。稱應麟著玉海。未脫稾而失。後復得之。中多闕誤。厚考究編次。請於閫帥鋟梓。幷他書十二種以傳。據此則諸書附梓。實始於元代。惟瓊稱慶元初刻之時。附書十二種。而今爲十三種。慶元刊書原序。亦言公書鋟於郡學者凡十有四。玉海其一。則十三種爲不誤。或淸江集傳寫之譌歟。又卷首載浙東道宣慰司刊書牒文。稱玉海實二百卷。而今本乃合辭學指南爲二百四卷。婺郡文學李桓序。所列卷目。已與今同。疑卽當時校刊者所附入。相沿已久。今亦仍之。至他書之附刻者。則各從其類。別著於錄焉。其曰玉海者。本於張融集名。實則仿梁武所集金海之例。而變其稱也。<br/>
</p></div></body>
</html>