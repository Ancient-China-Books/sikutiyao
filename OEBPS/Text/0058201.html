<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 春秋簡書刊誤 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋簡書刊誤 二卷
</h2>
<!--ed:-->浙江巡撫採進本
<p>
<!--no:-->國朝毛奇齡撰。是書刊正三傳經文之誤。其以簡書爲名者。蓋仍執其傳據策書。經據簡書之說也。大旨以左傳爲主。而附載公穀之異文。辨證其謬。因胡安國傳多從穀梁。併安國亦排斥之。其舍左氏而從公羊者。惟襄公十四年。衞侯衎出奔齊一條耳。考左傳雖晚出。而其文實竹帛相傳。公穀雖先立於學官。而其初皆經師口授。或記憶之失眞。或方音之遞轉。勢所必然。不足爲怪。奇齡所考正者。如會袲不當有齊侯。單伯送王姬。不應作逆。齊人來歸衞俘。據書序知俘卽是寶。非經傳有異。公伐齊納子糾。不應無子字。齊人殲于遂。不應作瀸。曹羈出奔陳。赤歸于曹。與鄭忽出奔衞。突歸于鄭同例。會洮不應有鄭世子華。欒書救鄭。不應作侵鄭。召公來錫公命。不應作賜命。襄公五年救陳。不應有莒子邾子滕子薛伯會虢之衞。齊惡不應作石惡。齊欒施不應作晉欒施。叔孫婼不應名舍。公會齊侯盟于黃。不應作晉侯。衞趙陽不應作晉趙陽。皆極精核。至於經書冬宋人取長葛。傳乃作秋。但知經傳不符。而不知宋以先王之後用商正。取以建酉之月。則此冬而彼猶秋。實與晉用夏正。經傳皆差兩月一例。又衞師入郕。公羊郕作盛。遂詆其宋將作送。衞將作彗。不知穆天子傳所載盛姬卽郕國之女。考古圖許或作鄦。魯或作鹵。俱勒諸鐘鼎。斷非譌寫。古字異文。如斯者衆。未可盡以今文繩之。又謂昔恒星不見。夜中星隕如雨。昔字訓夜。雖見列子。然不應一作昔。又一作夜。不知列子稱夜則昬憊而熟寐。昔昔夢爲國君。又稱夜亦昬憊而寐。昔昔夢爲人僕。正昔夜二字竝用。又謂臯陶可作咎由。由於音同。西乞術不可作西乞遂。由於音異。是以後世之平仄。律古人之傳音。不知檀弓以木爲彌牟。戰國策以包胥爲勃蘇者。不一而足也。如斯之類。特以偏主一家。曲加排斥。均爲末得其平。甚至于作於。饗作享。經傳處處通用。於公穀亦縷摘之。益瑣屑矣。然其可取者多。瑕究不掩其瑜也。<br/>
</p></div></body>
</html>