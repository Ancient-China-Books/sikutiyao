<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 積齋集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->積齋集 五卷
</h2>
<!--ed:-->永樂大典本
<p>
<!--no:-->元程端學撰。端學有春秋三傳辨疑。已著錄。其文集元史本傳不載。世亦未見傳本。惟文淵閣書目有之。今檢勘永樂大典各韻中。尚頗散見一二。考曹安讕言長語。記歐陽元爲浙省考官。本房得四靈賦一卷。詞意高迥。覆考官謂非賦體。欲黜之。元爭之力。且曰。其人賦場如此。經義必高。督掌卷官取其本經。則偉然老成筆也。及拆卷乃程端學。歐陽元作端學墓誌。亦稱至治癸亥。浙闈秋試第二場四靈賦詞氣高迥。因得與選。則端學以是賦得名。必載集中。今所存僅陽燧賦一篇。而是賦已佚。則散亡亦多矣。謹掇拾殘剩。釐爲詩一卷。文四卷。以備元人之一家。端學之說春秋。勇於信心。而輕於疑古。頗不免偏執膠固之弊。然其人品端謹。學術亦醇。故其文結構縝密。頗有閎深肅括之風。故曹安又記其會試經義策冠場。考官白宰相曰。此卷非三十年學問不能成。蓋根柢旣深。以理勝而不以詞勝。故與雕章繪句者異焉。詩尚沿南宋末派。觀墓誌稱端學泰定初扈蹕上都。時虞集爲國子司業。深相器重。而不甚見兩人唱和之作。則端學不以是擅長。亦可見矣。<br/>
</p></div></body>
</html>