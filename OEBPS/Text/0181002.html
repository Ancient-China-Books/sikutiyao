<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 金石經眼錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->金石經眼錄 一卷
</h2>
<!--ed:-->兵部侍郞紀昀家藏本
<p>
<!--no:-->國朝褚峻摹圖。牛運震補說。運震有空山堂易解。已著錄。峻字千峯。郃陽人。工於鐫字。以販鬻碑刻爲業。每裹糧走深山窮谷敗墟廢址之閒。搜求金石之文。凡前人所未及錄。與雖錄而非所目擊。未能詳悉言之者。皆據所親見。繪其形狀。摹其字畫。併其剝蝕刓闕之處。一一手自鉤勒。作爲縮本。鐫於棗版。纖悉逼眞。自太學石鼓以下。迄於曲阜顏氏所藏漢無名碑陰。爲數四十有七。運震各系以說。詳其高卑廣狹。及所在之處。其假借通用之字。亦略訓釋。雖所收頗狹。而較向來金石之書。或僅見拓本。或僅據傳聞者。特爲精核。書成於乾隆元年。峻自爲序。後運震又卽峻此書。增以巴里坤新出裴岑紀功碑。改名金石圖。運震未至西域。僅得模糊拓本。所摹頗失其眞。又仿岳珂之例。於說後各贅以贊。亦爲蛇足。峻復自益以唐碑。別爲下卷。體例迥然各別。尤病糅雜。今以此本著錄。而續刻之本則別存目焉。<br/>
</p></div></body>
</html>