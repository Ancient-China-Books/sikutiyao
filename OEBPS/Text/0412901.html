<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部三十九
<!--sf:-->總集類一
</font><h2>
<!--ti:-->中興閒氣集 二卷
</h2><p>
<!--no:-->唐高仲武編。仲武自稱渤海人。然唐人類多署郡望。未知確貫何地也。是集前有自序云。起至德初。迄大歷末。凡二十六人。詩一百四十首。末有元祐戊辰曾子泓跋。稱獨遺鄭當一人。逸詩八首。蓋在宋時已殘闕。故陳振孫書錄解題云所選詩一百三十二首也。姓氏下各有品題。拈其警句。如河岳英靈集例。而張衆甫章八元戴叔倫孟雲卿劉灣五人。倶闕。考毛晉跋。謂得舊鈔本。所闕張章戴諸評倶在。獨劉灣無考。故編中於四家姓氏之下。倶註云評載卷首。今檢卷首無之。當由久而復佚耳。又案錢曾讀書敏求記。謂得宋鋟本如朱灣詠玉一首。玉字作三。蓋毎句皆藏三字義也。後人不解詩義。翻謂三爲譌字。妄改爲詠玉。自元至明。刻本皆然。此本仍襲舊譌。知毛晉所云舊鈔本。猶未足據也。仲武持論頗矜愼。其謂劉長卿十首以後。語意略同。落句尤甚。鑑別特精。而王士禎論詩絕句獨非之。蓋士禎詩修詞之功多於錬意。其模山範水。往往自歸窠臼。與長卿所短頗同。殆以中其所忌。故有此自護之論耶。陸游集有是書跋曰。高適字仲武。此乃名仲武。非適也。然適自字達夫。游實誤記而誤辨。至稱其評品多妄。又稱其議論凡鄙。則尤不然。今觀所論。如杜誦之流水生涯盡。浮雲世事空。語本習徑。而以爲得生人始終之理。張繼之女停襄邑杼農廢汶陽耕。句太實相。而以爲事理雙切。頗不免逗漏末派。其餘則大抵精確。不識游何以詆之。至所稱錢起之窮達戀明主。耕桑亦近郊。劉長卿之得罪風霜苦。全生天地仁。此自詩人忠厚之遺。尤不得目以凡鄙。惟王世懋藝圃擷餘。摘郎士元暮蝉不可聽。落葉豈堪聞句。謂聽聞合掌。而仲武稱其工於發端。則切中其失。不爲苛論矣。
</p><br/></div></body></html>