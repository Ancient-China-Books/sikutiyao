<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 宋史紀事本末 二十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->宋史紀事本末 二十六卷
</h2>
<!--ed:-->兩淮鹽政採進本
<p>
<!--no:-->明陳邦瞻撰。邦瞻字德遠。高安人。萬歷戊戌進士。官至兵部左侍郎。事蹟俱明史本傳。初禮部侍郎臨胊馮琦。欲仿通鑑紀事本末例。論次宋事。分類相比。以續袁樞之書。未就而沒。御史南昌劉曰梧。得其遺稾。因屬邦瞻增訂成編。大抵本於琦者十之三。出於邦瞻者十之七。自太祖代周。迄文謝之死。凡分一百九目。於一代興廢治亂之迹。梗概略具。袁樞義例。最爲賅博。其鎔鑄貫串。亦極精密。邦膽能墨守不變。故銓敍頗有條理。諸史之中。宋史最爲蕪穢。不似資治通鑑。本有脈絡可尋。此書部列區分。使一一就緒。其書雖稍亞於樞。其尋繹之功。乃視樞爲倍矣。惟是書中紀事。旣兼及遼金兩朝。當時南北分疆。未能統一。自當稱宋遼金三史紀事。方於體例無乖。乃專用宋史標名。殊涉偏見。至元史紀事本末。邦瞻已別有成書。此內如蒙古諸帝之立。蒙古立國之制諸篇。皆專紀元初事實。卽應析歸元紀之中。使其首尾相接。乃以臨安未破。一概列在宋編。尤失於限斷。此外因仍宋史之舊。舛譌疎漏。未及訂正者。亦所不免。然於紀載宂雜之內。實有披榛得路之功。讀通鑑者。不可無袁樞之書。讀宋史者。亦不可無此一編也。<br/>
</p></div></body>
</html>