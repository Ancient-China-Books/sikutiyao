<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 藏一話腴 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->藏一話腴 四卷
</h2>
<!--ed:-->兩江總督採進本
<p>
<!--no:-->宋陳郁撰。郁字仲文。號藏一。臨川人。理宗朝充緝熙殿應制。又充東宮講堂掌書。始末略見其子世崇隨隱漫錄中。世崇載度宗嘗贊郁像。有文窺西漢。詩到盛唐之語。寵獎甚至。岳珂序稱其閉戶終日。窮討編籍。足不蹈毀譽之域。身不登權勢之門。然劉壎隱居通議有度宗御札跋。惜其下訪陳郁父子之卑陋。<span class="jiazhu">語詳隱居通議條下。</span>又周密武林舊事載諸色伎藝人姓名。所列御前應制者八人。姜特立爲首。而郁居第四。則亦特立之流。惟特立名列宋史佞倖傳。而郁不與焉。似乎未可同日語耳。是書分甲乙兩集。又各分上下卷。多記南北宋雜事。閒及詩話。亦或自抒議論。珂序又稱其出入經史。研究本末。具有法度。而風月夢怪。嘲戲譌誕。淫麗氣習。淨洗無遺。今觀所載。如謂周子游廬山大林寺詩。水色含雲白。禽聲應谷淸一聯。前句是明。後句是誠。附會迂謬。殆可笑噱。惠洪解杜甫老妻畫紙爲棊局。稚子敲鍼作釣鉤一聯。以老妻比臣。以稚子比君。固爲妄誕。郁必謂上句比君子之直道事君。下句比小人之以直爲曲。亦穿鑿無理。所錄諸詩。亦皆不工。其持論如謂孔子不當作世家。豫讓不當入刺客傳。斥記不醇。頗涉庸膚。謂李虛中以年月日時推命。而不知韓愈作虛中墓誌。其推命實不用時。尤失考證。然所記遺聞。多資勸戒。亦未嘗無一節之可取焉。<br/>
</p></div></body>
</html>