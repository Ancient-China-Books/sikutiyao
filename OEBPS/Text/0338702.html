<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 二薇亭集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->二薇亭集 一卷
</h2>
<!--ed:-->浙江鮑士恭家藏本
<p>
<!--no:-->宋徐璣撰。璣字文淵。一字致中。號靈淵。趙師秀集作靈囦。囦字卽古淵字。蓋偶以別體書之。永嘉四靈之二也。宋元詩會。載璣官建安主簿龍游丞武當長泰令。嘉定七年卒。年五十九。而陳振孫書錄解題。則曰四人者惟師秀嘗登科改官。意謂三人皆未嘗出仕。曹學佺亦謂二徐皆隱居不仕。今觀此卷中。璣有監造御茶五言古詩。蓋爲主簿時作。其贈趙師秀詩。有游宦歸來幾度春之句。七言絕句。又有移官南浦一首。則陳振孫所言。偶然失考。學佺又誤因之也。書錄解題。載璣集一卷。與此本相符。其名二薇亭集。則通考未載。或亦偶遺也。集後有補遺三首。從瀛奎律髓東甌詩集東甌續集中鈔出。厲鶚宋詩紀事。載璣又有泉山集。今未之見。或東甌詩集所載。爲泉山集中詩歟。<br/>
</p></div></body>
</html>