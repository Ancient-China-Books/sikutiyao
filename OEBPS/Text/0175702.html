<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 拯荒事略 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->拯荒事略 一卷
</h2>
<!--ed:-->編修程晉芳家藏本
<p>
<!--no:-->舊本題元歐陽元撰。元字原功。瀏陽人。延祐二年進士。除同知平江州事。調蕪湖武岡二縣尹。召爲國子博士。遷翰林待制。天歷初。授藝文少監。纂修經世大典。至正初。以學士告歸。詔修宋遼金三史。起爲總裁官。拜翰林學士承旨。至正十七年卒。諡曰文。事蹟具元史本傳。是書前有自序。稱蕪湖本南方澤國。比鄰數邑。並在水鄉。每當春夏之交。陽侯不戢。遂成饑歲。余忝爲令長。因輯拯荒事略一編云云。與本傳稱嘗知蕪湖縣語相合。然其書但引故實二十二條。無一字之擘畫。其唐天復甲子。竹放花結米一條。尤不近理。竹米偶生。非人力可致。採食竹米。亦何需官爲經理耶。學海類編所載諸書。十有五僞。此書殆亦託名於元也。<br/>
</p></div></body>
</html>