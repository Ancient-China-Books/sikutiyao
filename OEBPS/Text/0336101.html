<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 盤洲集 八十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->盤洲集 八十卷
</h2>
<!--ed:-->浙江巡撫採進本
<p>
<!--no:-->宋洪适撰。适有隸釋。已著錄。許及之撰适行狀。稱有文集一百卷。藏於家。周必大撰适神道碑。則稱其論著。爲四方傳誦。有盤洲集八十卷。與行狀互異。考陳振孫書錄解題。張萱重編內閣書目。俱作八十卷。則及之所稱。其家藏之舊稾。必大所稱。乃其行世之刊本。其書流傳頗尠。王士禎居易錄。謂朱彝尊所藏盤洲集。僅有其詩。則藏書家已罕覩全帙。此本爲毛氏汲古閣所藏。猶從宋刻影寫。惟末卷拾遺劄子第三篇。蠹損特甚。其餘雖字句閒有脫落。而卷帙完好。亦古本之僅存者矣。适以詞科起家。工於儷偶。其弟邁。嘗舉所草張浚免相制。王大寶致仕制。浙東謝表。生日詩詞謝啓諸聯。載於容齋三筆。然考适自撰小傳。自其少時擬復得河南賀表。卽有齊人歸鄆讙之田。宣王復文武之境句。爲作者所稱。其內外諸制。亦皆長於潤色。藻思綺句。層見疊出。不但如邁之所舉也。至於記序誌傳之文。亦尚存元祐之法度。尤南宋之錚錚者矣。所作隸釋隸續。於史傳舛異。考核特精。今觀此集。如跋唐瑾傳跋丹州刺史碑。跋皇甫誕碑諸篇。皆能援據舊刻。訂北史唐書之謬。蓋金石之學。最所留意。卽隋唐碑誌。亦多能辨證異聞。又宋史本傳。稱其父皓謫英州。适往來嶺南。省侍者九載。檜死皓還。服闋起知荊門州軍。今以集中自撰小傳。及皓行述考之。則皓安置英州。居九年。始復朝請郎。徙袁州。至南雄州。卒後一日。秦檜亦死。非檜死而皓始還。足訂宋史之誤。其他表啓疏狀諸篇。亦多足與宋史參稽。是又不僅取其文詞之工矣。<br/>
</p></div></body>
</html>