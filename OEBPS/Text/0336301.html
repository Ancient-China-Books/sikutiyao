<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->集部十三
<!--sf:-->別集類十三
</font><h2>
<!--ti:-->浪語集 三十五卷
</h2><p>
<!--no:-->宋薛季宣撰。季宣有書古文訓。已著錄。季宣少師事袁溉。傳河南程氏之學。晚復與朱子呂祖謙等相往來。多所商搉。然朱子喜談心性。而季宣則兼重事功。所見微異。其後陳傅良葉適等。遞相祖述。而永嘉之學。遂別爲一派。蓋周行己開其源。而季宣導其流也。其歷官所至。調輯兵民。興除利弊。皆灼有成績。在講學之家。可稱有體有用者矣。平生著書甚夥。有古文周易。古詩說。書古文訓。春秋經解。春秋指要。論語直解。小學諸書。自書古文訓以外。今多亡佚。其中庸大學解。及考正握奇經。則今尚載於集中。蓋季宣學問最爲淹雅。自六經諸史天官地理兵農樂律鄉遂司馬之法。以至於隱書小語名物象數之細。靡不搜採研貫。故其持論明晰。考古詳核。不必依傍儒先餘緒。而立說精確。卓然自成一家。於詩則頗工七言。極踔厲縱橫之致。惜其年止四十。得壽不永。又覃思考證。不甚專心於詞翰。故遺稾止此。然卽所存者觀之。其精深閎肆。已足陵跨餘子矣。其集乃寶慶二年其姪孫知府州事旦所編次刊行。旦所作後序尚存。而自明以來。刻本遂絕。藏書家輾轉傳鈔。譌脫頗甚。謹重爲校正。而卷帙則悉仍其舊焉。
</p><br/></div></body></html>