<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->關尹子 一卷
</h2><p>
<!--no:-->舊本題周尹喜撰。案經典釋文。載喜字公度。未詳何本。然陸德明非杜撰者。當有所傳。李道謙終南祖庭仙眞內傳。稱終南樓觀爲尹喜故居。則秦人也。考漢志有關尹子九篇。劉向列仙傳作關令子。而隋志唐志。皆不著錄。則其佚久矣。南宋時徐蕆子禮。始得本於永嘉孫定家。前有劉向校定序。後有葛洪序。向序稱蓋公授曹參。參薨書葬。孝武帝時有方士來上淮南王。祕而不出。向父德治淮南王事得之。其說頗誕。與漢書所載得淮南鴻寶祕書。言作黃金事者不同。疑卽假借此事以附會之。故宋濂諸子辨。以爲文旣與向不類。事亦無據。疑卽定之所爲。然定爲南宋人。而墨莊漫錄載黃庭堅詩。尋師訪道魚千里句。已稱用關尹子語。則其書未必出於定。或唐五代閒方士解文章者所爲也。至濂謂其書多法釋氏。及神仙方技家。如變識爲智一息得道嬰兒蕊女金樓絳宮除蛟白虎寶鼎紅爐誦呪土偶之類。老耼時皆無是言。又謂其文峻潔。而頗流於巧刻。則所論皆當。要之其書雖出於依託。而核其詞旨。固遠出天隱無能諸子上。不可廢也。此本分一宇二桂三極四符五鑑六匕七釜八籌九藥九篇。與濂所記合。俞琬席上腐談。稱舊有陳抱一註。又元大德中。有杜道堅註。名曰闡元。今皆未見云。
</p><br/></div></body></html>