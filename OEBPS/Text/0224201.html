<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部十八
<!--sf:-->術數類一
</font><h2>
<!--ti:-->唐開元占經 一百二十卷
</h2><p>
<!--no:-->唐瞿曇悉達撰。唐書藝文志載一百十卷。玉海引唐志亦同。又註云。國史志四卷。崇文目三卷。此本一百二十卷。與諸書所載不符。當屬後人分卷之異。自一卷天占至一百十卷星圖。均占天象。自一百十一卷八穀占至一百二十卷龍魚蟲蛇占。均占物異。或一百十卷以前爲悉達原書。故與唐志及玉海卷數相符。其後十卷。後人以雜占增附之歟。卷首標銜。悉達曾官太史監事。考玉海開元六年詔瞿曇悉達譯九執曆。則悉達之爲太史監。當在開元初。卷首又標奉敕撰。而奉敕與成書年月。皆無可考。惟其中載歷代曆法。止於唐麟德曆。且云李淳風見行麟德曆。考唐一行以開元九年奉詔創太衍曆。以開元十七年頒之。其時麟德曆遂不行。此書仍云見行麟德曆。知其成於開元十七年以前矣。所言占驗之法。大抵術家之異學。本不足存。惟其中卷一百四。一百五。全載麟德九執二曆。九執曆不載於唐志。他書亦不過標撮大旨。此書所載全法具著。爲近世推步家所不及窺。又玉海載九執曆。以開元二年二月朔爲曆首。今考此書。明云今起明慶二年丁巳歲（案改顯慶爲明慶。蓋避中宗諱。）二月一日以爲曆首。亦足以訂玉海所傳之誤。至麟德曆雖載唐志。而以此書校之。多有異同。若推入蝕限術月食所在辰術日月蝕分術諸類。唐志俱未之載。又此書載章歲章月半總章閏閏分曆周月法弦法氣法曆法諸名。與新唐書所載全不合。其相合者惟辰率總法等目。蓋悉達所據。當爲麟德曆見行本。唐志遠出其後。不無傳聞異詞。是又可訂史傳之譌。有裨於考證不少矣。又徵引古籍。極爲浩博。如隋志所稱緯書八十一篇。此書尚存其七八。尤爲罕覯。然則其術可廢。其書則有可採也。卷首有萬曆丁巳張一熙識語。謂是書歷唐迄明。約數百年。始得之挹元道人。鉤沈起滯。非偶然已。
</p><br/></div></body></html>