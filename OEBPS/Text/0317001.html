<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 曹祠部集 二卷 坿曹唐詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->曹祠部集 二卷
<!--st:--><font size="-1">坿</font>曹唐詩 一卷
</h2>
<!--ed:-->江蘇蔣曾瑩家藏本
<p>
<!--no:-->唐曹鄴撰。鄴字鄴之。陽朔人。明蔣冕序。稱大中閒登進士第。由天平節度掌書記。累遷太常博士祠部郞中。仕至洋州刺史。然鄭谷雲臺編。有送曹鄴吏部歸桂林詩。則又嘗官吏部。冕考之未盡也。唐書高元裕傳。載鄴爲太常博士時。議高璩贈諡事。其論甚偉。顧其詩乃多怨老嗟卑之作。蓋坎壈不遇。晚乃成名。故一生寄託。不出此意。不但韋慤所稱四怨三愁五情諸篇。及乎登第以後。杏園席上同年詩。則曰怱怱出九衢。僮僕顏色異。獻恩門詩則曰。名字如鳥飛。數日便到越。寄陽朔友人詩則曰。桂林須產千秋桂。未解當天影月開。我到月中收得種。爲吾移向故園栽。又何其淺也。張爲作主客圖。鄴與其數。則當時亦爲文士所推。其讀李斯傳。及始皇陵下作二首。諸家選本或取之。然皆無深致。唐志載鄴集三卷。今僅二卷。其有佳篇而逸之耶。流傳已久。姑存以備一家可也。末附曹唐詩一卷。唐字堯賓。桂林人。初爲道士。大和中返初服。舉進士。累辟諸府從事。其遊仙詩最著名。蓋本顏延之爲織女贈牽牛詩。而曼衍及諸女仙。各擬贈答。然諸篇姓名雖易。語意略同。實非傑出之作。唐志載其集爲三卷。蔣冕求其原本不獲。乃蒐諸選本。裒成一卷。附之曹鄴詩後。以二人皆粤西產耳。<br/>
</p></body>
</html>