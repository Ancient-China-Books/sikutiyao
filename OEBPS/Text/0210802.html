<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 太醫局程文 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->太醫局程文 九卷
</h2>
<!--ed:-->永樂大典本
<p>
<!--no:-->宋時考試醫學之制也。其命題有六。一曰墨義。試以記問之博。二曰脈義。試以察脈之精。三曰大義。試以天地之奧。與臟腑之源。四曰論方。試以古人製方佐輔之法。五曰假令。試以證候方治之宜。六曰運氣。試以一歲陰陽客主。與人身感應之理。考宋史。醫學初隸太常寺。元豐閒始置提舉判局。設三科以教之。曰方脈科。鍼科。瘍科。凡方脈以素問難經脈經爲大經。以巢氏病源龍樹論千金翼方爲小經。鍼科瘍科。則去脈經。而增三部鍼灸經。常以春試學生。願與者聽。迨崇寧閒。改隸國子監。分上舍內舍外舍。其考試法。第一場問三經大義五道。次場方脈及臨證運氣各二道。鍼科瘍科試小經大義三道。運氣二道。三場假令治病法三道。中格高等爲尚藥局醫師以下職。乾道中罷局。而存御醫諸科。後更不置局。僅存醫學科。淳熙中又稍變其制焉。此太醫局。係紹熙二年後所置。程文以墨義爲第一道。較舊制又稍異矣。其裒爲一集。不知何人所編。世亦別無傳本。今從永樂大典中排纂。得墨義九道。脈義六道。大義三十七道。論方八道。假令十八道運氣九道。謹釐次爲九卷。其文皆通貫三經。及三部鍼灸之法。暨金石之品。草木之性。辨析精微。足資啓發。蓋有宋一代。於醫學最爲留意。自皇祐中於古來經方脈論。皆命孫兆林億高保衡等校刊頒行。垂爲程式。故學者沿波討流。各得以專門名家。觀於是編。可以見當時討論之詳矣。<br/>
</p></div></body>
</html>