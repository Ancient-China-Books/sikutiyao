<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 半農春秋說 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->半農春秋說 十五卷
</h2>
<!--ed:-->內府藏本
<p>
<!--no:-->國朝惠士奇撰。士奇有半農易說。已著錄。士奇父周惕。長於說經。力追漢儒之學。士奇承其家傳。考證益密。於三禮核辨尤精。是書以禮爲綱。而緯以春秋之事。比類相從。約取三傳附於下。亦閒以史記諸書佐之。大抵事實多據左氏。而論斷多採公穀。每條之下。多附辨儲儒之說。每類之後。又各以己意爲總論。大致出於宋張大亨春秋五禮例宗。沈棐春秋比事。而不立門目。不設凡例。其引據證佐。則尤較二家爲典核。雖其中災異之類。反復辨詰。務申董仲舒春秋陰陽。劉向劉歆洪範五行之說。未免過信漢儒。物而不化。然全書言必據典。論必持平。所謂元元本本之學。非孫復等之枵腹而談。亦非葉夢得等之恃博而辨也。<br/>
</p></div></body>
</html>