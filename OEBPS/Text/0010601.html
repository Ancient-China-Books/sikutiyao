<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 易漢學 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->易漢學 八卷
</h2>
<!--ed:-->光祿寺卿陸錫熊家藏本
<p>
<!--no:-->國朝惠棟撰。是編乃追考漢儒易學。掇拾緒論。以見大凡。凡孟長卿易二卷。虞仲翔易一卷。京君明易二卷。<span class="jiazhu">干寶易附見。</span>鄭康成易一卷。荀慈明易一卷。其末一卷。則棟發明漢易之理。以辨正河圖洛書先天太極之學。其以虞翻次孟喜者。以翻別傳自稱五世傳孟氏易。以鄭元次京房者。以後漢書稱元通京氏易也。荀爽別爲一卷。則費氏易之流派矣。考漢易自田王孫後。始岐爲施孟梁邱三派。然漢書儒林傳稱孟喜得易家候陰陽災變書。詐言田生且死時。枕喜厀獨傳。而梁邱賀疏通證明。謂田生絶於施讐手中。時喜歸東海。安得此事。又稱焦延壽嘗從孟喜問易。京房以爲延壽卽孟氏學。而翟牧白生不肎。皆曰非也。劉向亦稱諸易家說皆祖田何楊叔丁將軍。大義略同。惟京氏爲異黨。則漢學之有孟京。亦猶宋學之有陳邵。均所謂易外別傳也。費氏學自陳元鄭衆馬融鄭元以下。遞傳以至王弼。是爲今本。然漢書稱直長於卦筮。無章句。徒以象彖繫辭十篇文言。解說上下經。又隋志五行家有直易林二卷。易內神筮二卷。周易筮占林五卷。則直易亦兼言卜筮。特其爻象承應陰陽變化之說。與孟京兩家體例較異。合是三派。漢學之占法。亦約略盡此矣。夫易本爲卜筮作。而漢儒多參以占候。未必盡合周孔之法。然其時去古未遠。要必有所受之。棟采輯遺聞。鉤稽考證。使學者得略見漢儒之門徑。於易亦不爲無功矣。孟京兩家之學。當歸術數。然費氏爲象數之正傳。鄭氏之學。亦兼用京費之說。有未可盡目爲讖緯者。故仍列之經部焉。<br/>
</p></div></body>
</html>