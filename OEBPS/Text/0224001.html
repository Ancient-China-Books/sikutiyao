<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 三易洞璣 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->三易洞璣 十六卷
</h2>
<!--ed:-->福建巡撫採進本
<p>
<!--no:-->明黃道周撰。道周有易象正。已著錄。是編蓋約天文曆數。歸之於易。其曰三易者。謂伏羲之易。文王之易。孔子之易也。曰洞璣者。璣衡古人測天之器。謂之易測天。毫忽不爽也。一二三卷爲伏羲經緯上中下。卽陳邵所傳之先天圖。四五六卷爲文圖經緯上中下。卽周易上下經次序。七八九卷爲孔圖經緯上中下。卽說卦傳出震齊巽之方位。十卷十一二卷爲雜圖經緯上中下。則雜卦傳之義。十三卷爲餘圖總緯。則因周官太卜而及於占夢之六夢。胝祲之十煇。以及後世奇門太乙之術。十四十五十六卷爲貞圖經緯上中下。與雜圖相準。有衡有倚有環。衡者平也。倚者立也。環者圖也。其自述曰。夫子有言。書不盡言。言不盡意。凡易之言語文字。僅修辭尚玩之一端。卽焦京管郭。幽發微中。取驗不過一時。揲扐不過數策。聖人之不爲此。鑽仰亦已明矣。舍此二條。夫子所謂三極竝立窮變極賾範圍曲成與天地相似者。果爲何物。蓋天地人之象數皆具於物。布而爲曆。次而爲律。統而爲易。去其圖蓍。別其虛實。以爲春秋詩。又以孟子所言千歲之日至五百興王。爲七十二相承之曆。故是書之作。意欲網羅古今。囊括三才。盡入其中。雖其失者時時流於禨祥。入於駁雜。然易道廣大。不泥於數。而亦不離於數。不滯於一端而亦不遺於一端。縱橫推之。各有其理。唐李鼎祚周易集解序云。鄭多參天象。王全釋人事。天道難明。人事易習。易之爲道。豈偏滯於天人哉。故道周此書。乍觀似屬創獲。然鄭康成解隨之。初九云。震爲大塗。又爲日門。當春分陰陽之所交。此道周言歲氣之所本也。故云晷益則日損。晷損則日益。康成解比之初六云。有孚盈缶。爻辰在未。上值東井。井之水人所汲。故用缶。此道周言星名之所本也。故云坤爲箕。復爲尾。斗之翕則爲噬嗑。牛之任重致遠則爲隨。卦氣值日始於京房。充之則爲元會之運。推策定曆。詳於一行。衍之則爲章蔀之紀。推其源流。各有端緒。史稱其歿後。家人得其小册。自推終於丙戌。年六十二。則其於藏往知來之道。蓋非徒託空言者。然㫄見側出。究自爲一家之學。以爲經之正義。則不可。退而列諸術數。從其類也。<br/>
</p></body>
</html>