<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 經咫 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->經咫 一卷
</h2>
<!--ed:-->江蘇巡撫採進本
<p>
<!--no:-->國朝陳祖范撰。祖范字亦韓。亦字見復。常熟人。雍正癸卯會試中式舉人。未及殿試。乾隆辛未薦舉經學。特賜國子監司業銜。是書皆其說經之文。名經咫者。用國語晉文公咫聞語也。祖范膺薦時。曾錄呈御覽。此其門人歸宣光等所刊。凡易七條。書十二條。詩七條。春秋十三條。禮六條。論語十三條。中庸二條。孟子十條。而以雜文之有關禮義者八篇。列於禮後。其論書不取梅賾。論詩不廢小序。論者秋不取義例。論禮不以古制違人情。皆通達之論。原序稱文不離乎六經四書。說不參乎支離怪僻。視蕭山毛奇齡之專攻前人。同一說經。而純駁顯然。今觀其書。如駁公羊傳弟爲兄後之說。而取其母以子貴之文。駁婚禮不告廟之非。論語無所取材。主鄭康成桴材之說。謂寧武子不及仕衞文公。謂爪祭非必祭。及政逮大夫四世之類。取奇齡說者。不一而足。惟古文尚書。顯然立異耳。祖范學問篤實。必非剽取人書者。或奇齡之書。盛氣叫囂。肆行誹詆。爲祖范所不欲觀。故不知先有是說。偶然闇合耶。然如奇齡經說。以諸賢配享爲多事。而謂學宮祀文昌魁星爲有理。則祖范終無是也。<br/>
</p></body>
</html>