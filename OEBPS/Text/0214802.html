<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十五 醫家類存目 傷寒懸解 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十五
<!--sf:-->醫家類存目
</font><h2>
<!--ti:-->傷寒懸解 十五卷
</h2>
<!--ed:-->編修周永年家藏本
<p>
<!--no:-->國朝黃元御撰。是書大旨。謂漢張機因鍼灸刺法已亡。而著傷寒論。以治外感之疾。其理則岐黃越人之理。其法則因岐黃越人之鍼刺而變通之。立六經以治傷寒。從六氣也。製湯丸以療感傷。守五味也。凡脈法八十三章。六經經證。以及入府傳藏之裏證。誤行汗吐下之壞病。三百六十八章外感之類證。汗吐下宜忌八十六章。共五百三十七章。合百十三方。自晉王叔和。混𤍠病於傷寒。後來坊本雜出。又有傳經爲熱直中爲寒之說。而傷寒亡矣。且簡編亦多失次。因爲解其脈法。詳其經絡。考其常變。辨其宜忌。凡舊文之譌亂者。悉爲更定。末載駁正叔和序例一卷。以糾其失。其持論甚高。考傷寒論舊本。經王叔和之編次。已亂其原次。元御以爲錯簡。較爲有據。與所改素問靈樞難經。出自獨斷者不同。然果復張機之舊與否。亦別無佐證也。<br/>
</p></div></body>
</html>