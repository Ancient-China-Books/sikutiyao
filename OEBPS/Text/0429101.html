<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->詩所 五十六卷
</h2><p>
<!--no:-->明臧懋循編。懋循有負苞堂集。已著錄。初臨朐馮惟訥。輯上古至三代諸詩爲風雅廣逸。後又益以漢魏迄於陳隋諸詩。總名曰古詩紀。懋循是編。實據惟訥之書爲稾本。惟訥書以詩隸人。以人隸代。源流本末。開卷燦然。懋循無所見長。遂取其書而割裂之。分二十有三門。曰郊祀歌辭。曰廟祀歌辭。曰燕射歌辭。曰鼓吹曲辭。曰横吹曲辭。曰相和歌辭。曰淸商曲辭。曰舞曲歌辭。曰琴曲歌辭。曰古歌辭。曰雜曲歌辭。曰雜歌謠辭。曰古語古諺。曰古雜詩。曰四言古詩。曰五言古詩。曰六言古詩。曰七言古詩。曰雜言古詩。曰騷體古詩。曰闕文。曰璇璣圖詩。曰雜歌詩。曰補遺。顛倒瞀亂。茫無體例。且古詩之名。本對近體而起。故沈宋變律以後。編唐宋詩者。二體迥分。若陳隋以前。無非古體。乃亦稱曰幾言古詩。於格調已爲檮昧。中如傅玄有女篇。本樂府而入之古詩。傅毅冉冉孤生竹一首。本古詩而入之歌曲者。不可僕數。又詩紀蒐採雖博。亦頗傷泛濫。故後來常熟馮舒。有匡謬一書。頗中其病。懋循不能有所考訂。而掇拾餖飣。以博相誇。又不分眞僞。稗販雜書以增之。甚至庾信諸賦。以句雜七言。亦復收入。尤爲宂雜矣。
</p><br/></div></body></html>