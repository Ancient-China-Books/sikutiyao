<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江朱彜尊家曝書亭藏本

<div id="text"><font size="-1">
<!--fi:-->經部三
<!--sf:-->易類三
</font><h2>
<!--ti:-->周易經傳集解 三十六卷
</h2><p>
<!--no:-->宋林栗撰。栗字黃中。福淸人。紹興十二年進士。官至兵部侍郎。與朱子論易及西銘不合。遂上疏論朱子。時太常博士葉適。侍御史胡晉臣。皆助朱子劾栗。因罷知泉州。又移明州。卒諡簡肅。事蹟具宋史本傳。是書。淳熙十二年四月嘗進於朝。首列進書表貼黃敕諭各一道。栗自序一篇。貼黃稱本名周易爻象序雜指解。後以未能該舉彖象繫辭文言說卦。乃改今名。王應鱗玉海。稱其書經傳三十二卷。繫辭上下二卷。文言說卦序雜本文共一卷。河圖洛書八卦九疇大衍總會圖。六十四卦立成圖。大衍揲蓍解。共一卷。與今本合。當時與朱子所爭者。今不可考。朱子語類中。惟載論繫辭一條。謂栗以太極生兩儀。包四象。四象包八卦。與聖人所謂生者。意思不同。其餘則無所排斥。朱彝尊經義考。引董眞卿之言。謂其說毎卦必兼互體約象覆卦爲太泥。時楊敬仲有易論。黃中有易解。或曰黃中文字可燬。朱子曰卻是楊敬仲文字可燬。是朱子併不欲廢其書。考陳振孫書錄解題曰。其與朱侍講有違言。以論易不合。今以事理推之。於時朱子負盛名。駸駸嚮用。而栗之登第。在朱子前七年。既以前輩自居。又朱子方除兵部郎中。而栗爲兵部侍郎。正其所屬。辭色相軋。兩不肯下。遂互激而成訐奏。蓋其釁始於論易。而其故不全由於論易。故振孫云然。後人以朱子之故。遂廢栗書。似非朱子之意矣。經義考又曰。福淸林黃中。金華唐與政。皆博通經學。而一糾朱子。一爲朱子所糾。其所著經說。學者遂置而不問。與政之書。無復存者。黃中雖有易解。而流傳未廣。恐終泯沒。然當黃中既沒。勉齋黃氏。爲文祭之。其略曰。嗟哉我公。受天勁氣。爲時直臣。玩羲經之爻象。究筆削於獲麟。至其立朝正色。苟咈吾意。雖當世大儒。或見排斥。苟異吾趣。雖前賢篤論。亦不樂於因循。規公之過。而公之近仁者。抑可見矣。論者固不以一眚而掩其大醇也。勉齋爲文公高弟。而好惡之公。推許之至若是。然則黃中之易。其可不傳鈔乎。持論頗爲平允。昔劉安世與伊川程子。各爲一代偉人。其元城語錄盡言集。亦不以嘗劾程子而竟廢。耿南仲媚敵誤國。易祓依附權姦。其所撰易解。今亦竝行。栗雖不得比安世。視南仲與祓。則有閒矣。故仍錄其書。而併存彝尊之論焉。
</p><br/></div></body></html>