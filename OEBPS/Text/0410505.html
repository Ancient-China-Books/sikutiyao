<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十八 別集類存目十二 抗言在昔集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十八
<!--sf:-->別集類存目十二
</font><h2>
<!--ti:-->抗言在昔集 一卷
</h2>
<!--ed:-->江西巡撫採進本
<p>
<!--no:-->國朝沈冰壺撰。冰壺字心玉。山陰人。是編皆咏古七言絕句。而多考證文史。與他家詠古評論事蹟得失者又別。其學識頗爲拔俗。而有意示高。或流於誕。如論帝魏帝蜀一條。洞見宋人之癥結。論蘇氏父子之文。自相矛盾一條。足關其口。論續通鑑綱目諸條。皆頗公允。論岳飛女銀瓶一條。極有根據。羊祜周恭帝二條。亦頗有推闡。至於以司馬遷之先黃老後六經爲是。以王充論衡欲藉諸子正經之誤。爲識在董仲舒上。以莊子荀子爲兩大儒。以老子配論語。莊子配易。管子配書。離騷配詩。荀子配禮。史記配春秋。續爲沈氏六經。謂管子地員篇。班固地理志。伯仲禹貢。而周禮職方有愧色。皆未免有意駭俗。不爲定論。其論劔俠傳之誖似矣。不知劔俠傳本無是書。乃明人鈔太平廣記二卷爲之。其論亢倉子爲影撰似矣。不知爲王士元所補。士元作孟浩然集序。自言其始末最明。頗爲失考。又如國朝詩人。自王士禎朱彝尊田雯梁佩蘭宋琬諸人。無一不肆詆排。國朝文人。自黃宗羲毛奇齡汪琬姜宸英王源方苞諸人。無一不遭指摘。或加以醜詈。至謂其不堪供唾。且謂此外寥寥。自鄶無譏。其意欲於百餘年中。以第一人自命。尤放誕矣。<br/>
</p></div></body>
</html>