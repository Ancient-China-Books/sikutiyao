<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 老圃集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->老圃集 二卷
</h2>
<!--ed:-->永樂大典本
<p>
<!--no:-->宋洪芻撰。芻字駒父。南昌人。紹聖元進士。靖康中官至諫議大夫。後謫沙門島。以卒。劉克莊後村詩話曰。三洪與徐師川。皆山谷這甥。龜父警句。往往前人所未道。然早卒。惜不多見。駒父詩尤工。陸游老學菴筆記。故極稱其竄海島詩。煙波不隔還鄉夢。風月猶隨過海身句。蓋當時文士。頗重之。然芻之竄也。楓窻小牘。謂坐爲金人括財太峻。頗稱其冤。今考王明淸玉照新志所載。則芻實於根括金銀之時入諸王邸中。以勢挾內人。唱歌侍酒。得罪名教。殆不容誅。當時僅斥海濱。殊爲佚罰。其人如是。其詩本不足重輕。特其學有師承。深得豫章之格。但以文論。固不愧酷似其舅之稱。錄六朝人集者。存沈約范雲。錄唐人集者。存沈佺期宋之問。就詩言詩。片長節取。亦古來著錄之通例也。宋史藝文志。載老圃集一卷。久佚不傳。宋詩紀事。僅從諸地志類書中。捃摭數篇。不及百分之一。惟永樂大典所載。尚得一百七十首。殆當時全部收入歟。以篇帙稍多。謹釐爲上下二卷。以便循覽焉。<br/>
</p></div></body>
</html>