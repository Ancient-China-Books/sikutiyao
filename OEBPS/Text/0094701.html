<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 韻表 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->韻表 無卷數
</h2>
<!--ed:-->浙江鮑士恭家藏本
<p>
<!--no:-->明葉秉敬撰。秉敬有字㝈。已著錄。是編凡韻表三十。又聲表三十。其韻表用劉淵舊部。而以東冬江陽魚虞佳灰支微齊寒删先蕭肴豪歌麻尤二十部。爲居中開口音。謂之中韻。以庚青蒸三部。爲向內開口音。謂之內韻。以眞文元三部。爲向外開口音。謂之外韻。以侵覃鹽咸四部。爲向外合口音。謂之合韻。故顛倒其次序。不與舊同。其聲表於三十六字母中。删除知徹澄孃敷疑六母。僅存三十。其法以輕淸爲陰。重濁爲陽。以齶舌脣齒喉半舌半齒七音爲經。以納口出口半出口三陰聲半出口出口半納口三陽聲爲緯。改舊譜四等爲二等。而以麤大細尖圓滿圓尖。分庚干經堅觥官扃涓四紐。爲四派祖宗以筦攝之。又以眞文元諸部向外之韻。非四祖宗所能統。又於庚干派中。附以根干一派。經堅派中。附以巾堅一派。觥官派中。附以昆官一派。扃涓派中。附以君涓一派。其用法不爲不密。然亦自爲葉氏之法而已。乃自云聖人復起。不易吾言。談何容易乎。舊稱無入十三部分配入聲。自章黼始。然考黼韻學集成。皆仍舊譜。其以意分配。實始自秉敬此書。說者誤以爲黼也。<br/>
</p></div></body>
</html>