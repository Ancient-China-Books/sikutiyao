<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 雕邱雜錄 十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->雕邱雜錄 十八卷
</h2>
<!--ed:-->直隸總督採進本
<p>
<!--no:-->國朝梁淸遠撰。淸遠字邇之。號葵石。眞定人。順治丙戌進士。官至吏部侍郞。是編十有八卷。卷立一名。一曰眠雲閒錄。二曰藤亭漫鈔。三曰情話記。四曰巡簷筆乘。五曰臥疴隨筆。六曰今是齋日鈔。七日閉影雜識。八曰采榮錄。九曰飽卿談叢。十曰過庭暇錄。十一曰東齋掌鈔。十二曰予寧漫筆。十三曰晏如筆記。十四曰西廬漫筆。十五曰晏如齋檠史。十六曰耳順記。十七曰嗇翁檠史。十八曰休園語林。皆隨時筆記之文。大抵雜錄明末雜事。及眞定軼聞。頗多勸戒之意。惟末年尤信修煉之說。亦閒涉釋氏。至謂心經是古今第一篇文字。蓋禪學元學。明未最盛。淸初猶沿其餘風也。閒有考證。然不甚畱意。如九卷李屏山所做西嵓集序。稱李義山喜用僻事下奇字。晩唐人多效之。號西崑體。殊無典雅渾厚之氣。反詈杜少陵爲村夫子。是以楊億事爲李商隱事。殆唐宋不辨。又引黃庭堅之言。謂韓退之詩。如教坊雷大使舞。學退之不至卽爲白樂天。是以陳師道所評蘇軾詞。蘇軾所評陶潛詩。併誤爲庭堅評韓愈詩之詞。顚舛尤甚。<br/>
</p></div></body>
</html>