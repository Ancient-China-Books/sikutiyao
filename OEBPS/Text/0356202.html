<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 東山存稾 七卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->東山存稾 七卷
<!--ti:-->附錄 一卷
</h2>
<!--ed:-->內府藏本
<p>
<!--no:-->元趙汸撰。汸有周易文詮。已著錄。初汸於洪武二年應召修元史。歸未逾月而卒。其門人汪蔭。裒輯遺文爲一編。後其門人范準。又蒐羅補綴。汪仲魯爲之序。但稱若干卷。而不詳其數。似作序時尚未編定也。又有嘉靖戊午鮑志定序。稱文集散佚。閒輯於汪范二君。而未備也。先翰林於先生爲莫逆交。故諸所撰述。畱余家藏書樓中。大率悉備。先君子棠野公。追念世好。收摭先生遺文。總彙成集。攜遊北雍。潛川豫菴汪君。亟請繡梓云云。則此本乃志定之父所編。非汪蔭范準之舊也。凡詩詞一卷。文六卷。附錄一卷。詩文閒註本事。有似汸自註者。有稱汸爲先生。如贈推命焦月巖咏蟋蟀二詩。及虞集私試江西六君子策之類。灼然爲後人所加者。詳其語意。殆汪范二人所附歟。康熙辛酉。趙吉士重刊跋。稱第六卷虞集行狀中闕二頁。今考此篇之末。其文未畢。蓋尚闕其末一頁。不但二頁也。有元一代。經術莫深於黃澤。文律莫精於虞集。汸經術出於澤。文律得於集。其淵源所自皆天下第一。故其議論有根柢。而波瀾意度。均有曲型。在元季亦翹然獨出。詩詞不甚畱意。然往往頗近元祐體。無雕鏤繁碎之態。蓋有本之學。與無所師承。剽竊語錄。自炫爲載道之文者。固迥乎殊矣。<br/>
</p></body>
</html>