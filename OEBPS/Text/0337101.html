<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 南澗甲乙稾 二十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->南澗甲乙稾 二十二卷
</h2>
<!--ed:-->永樂大典本
<p>
<!--no:-->宋韓元吉撰。元吉有桐陰舊話。已著錄。案陳振孫書錄解題。稱爲門下侍郞韓維元孫。江西通志。則以爲韓維之子。考宋史維本傳。稱卒於元符元年。而集中南劔道中詩註。稱其生於戊戌。至甲子年二十七。戊戌爲徽宗重和元年。上距元符元年戊寅。凡二十年。安得爲維之子。集中又有高祖宮師文編序。稱紹聖中公謫均州。又稱建中靖國以來。追復原宮。與維事迹一一相符。知江西通志爲誤。當以陳氏爲是矣。陳氏又稱其初與從兄元龍皆試詞科不利。後官至吏部尚書。而不詳其事蹟。今據其赴信幕詩。知初爲幕僚。據其送連必達序。知嘗爲南劔州主簿。據其淩風亭題名。知嘗知建安縣。據其謝表狀劄。知在外嘗爲江東轉運判官。兩知婺州。又知建寧府。在內嘗權中書舍人守大理寺少卿。爲龍圖閣學士。爲待制。爲吏部侍郞。中閒一使金國。兩提舉太平興國宮。及爲吏部尚書。又晉封潁川郡公。而歸老於南澗。因自號南澗翁。併以名集。南澗者。一在建安城南。爲鄭氏別業。見本集詩序。一在廣信溪南。見書錄解題。詳其南澗新居成建醮靑詞。似乎非建安之南澗。當以廣信爲是也。元吉本文獻世家。據其跋尹焞手迹。自稱門人。則距程子僅再傳。又與朱子最善。嘗舉以自代。其狀今載集中。故其學問淵源。頗爲醇正。其他以詩文倡和者。如葉夢得張浚曾幾曾丰陳巖肖龔頤正章甫陳亮陸游趙蕃諸人。皆當代勝流。故文章矩矱。亦具有師承。其壻呂祖謙。爲世名儒。其子名淲字仲止者。亦淸苦自持。以詩名於宋季。蓋有由矣。朱子語類云。无咎詩做著者儘和平。有中原之舊。無南方啁哳之音。誠定評也。集本七十卷。又自編其詞爲焦尾集一卷。文獻通考竝著錄。歲久散佚。今從永樂大典所載。總裒爲詩七卷。詞一卷。文十四卷。統觀全集。詩體文格。均有歐蘇之遺。不在南宋諸人下。而湮沒不傳。殆不可解。然沈晦數百年。忽出於世。炳然發翰墨之光。豈非精神光采。終有不可磨滅者。故靈物撝訶。得以復顯於今歟。<br/>
</p></div></body>
</html>