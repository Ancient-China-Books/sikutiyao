<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 巢氏諸病源候論 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->巢氏諸病源候論 五十卷
</h2>
<!--ed:-->浙江巡撫採進本
<p>
<!--no:-->隋大業中太醫博士巢元方等奉詔撰。考隋書經籍志。有諸病源候論五卷。目一卷。吳景賢撰。舊唐書經籍志。有諸病源候論五十卷。吳景撰。皆不言巢氏書。宋史藝文志。有巢元方巢氏諸病源候論五十卷。又無吳氏書。惟新唐書藝文志。二書並載。書名卷數並同。不應如是之相複。疑當時本屬官書。元方與景。一爲監修。一爲編撰。故或題景名。或題元方名。實止一書。新唐書偶然重出。觀晁公武讀書志。稱隋巢元方等撰。足證舊本所列。不止一名。然則隋志吳景作吳景賢。賢或監字之誤。其作五卷。亦當脫一十字。如止五卷。不應目錄有一卷矣。此本爲明汪濟川方鑛所校。前有宋綬奉敕撰序。考玉海載天聖四年十月十二日乙酉。命集賢校理晁宗慤王舉正。校定黃帝內經素問難經巢氏病源候論。五年四月乙未。令國子監摹印頒行。詔學士宋綬撰病源序。是其事也。書凡六十七門。一千七百二十論。陳振孫書錄解題。稱王燾外臺祕要諸論。多本此書。今勘之。信然。又第六卷解散病諸候。爲服寒食散者而作。惟六朝人有此證。第二十六卷猫鬼病候。見於北史及太平廣記者。亦惟周齊時有之。皆非唐以後語。其爲舊本無疑。其書但論病源。不載方藥。蓋猶素問難經之例。惟諸證之末。多附導引法。亦不言法出誰氏。考隋志有導引圖三卷。註曰立一坐一臥一。或卽以其說編入歟。讀書志稱宋朝舊制。用此書課試醫士。而太平興國中集聖惠方。每門之首。亦必冠以此書。蓋其時去古未遠。漢以來經方脈論。存者尚多。又裒集衆長。共相討論。故其言深密精邃。非後人之所能及。內經以下。自張機王叔和葛洪數家書外。此爲最古。究其旨要。亦可云證治之津梁矣。王褘青巖叢錄。嘗議其惟知風寒二溼。而不著溼熱之說。以爲疎漏。然病機萬變。前人所未及言。經後人闡明者甚多。未可以一節病是書也。<br/>
</p></div></body>
</html>