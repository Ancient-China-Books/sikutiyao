<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 敬業堂集 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->敬業堂集 五十卷
</h2>
<!--ed:-->浙江巡撫採進本
<p>
<!--no:-->國朝查愼行撰。愼行有周易玩辭集解。已著錄。是編裒其生平之詩。隨所游歷。各爲一集。凡愼旃集三卷。遄歸集西江集共一卷。踰淮集一卷。假館集二卷。人海集春帆集獨吟集各一卷。竿木集題壁集共一卷。橘社集勸酬集湓城集雲霧窟集各一卷。客船集並轡集共一卷。宂寄集一卷。白蘋集秋鳴集共一卷。敝裘集酒人集共一卷。游梁集皖上集中江集各一卷。得樹樓集近遊集共一卷。賓雲集一卷。炎天冰雪集垂橐集共一卷。杖家集過夏集各一卷。偷存集繙經集共一卷。赴召集隨輦集直廬集考牧集甘雨集西阡集迎鑾集還朝集道院集各一卷。槐簃集二卷。棗東集長告集待放集計日集齒會集步陳集吾過集各一卷。夏課集望歲集共一卷。粤游集二卷。附載餘波詞二卷。自古喜立集名。以楊萬里爲最多。愼行此集。隨筆立名。殆數倍之。其中有以二十四首爲一集者。殊傷煩碎。然亦徵其無時無地。不以詩爲事矣。集首載王士禎原序。稱黃宗羲比其詩於陸游。士禎則謂奇創之才。愼行遜游。綿至之思。游遜愼行。又稱其五七言古體。有陳師道元好問之風。今觀愼行近體。實出劍南。但游善寫景。愼行善抒情。游善隸事。愼行善運意。故長短互形。士禎所評良允。至於後山古體。悉出苦思。而不以變化爲長。遺山古體。具有健氣。而不以靈敏見巧。與愼行殊不相似。核其淵源。大抵得諸蘇軾爲多。觀其積一生之力。補註蘇詩。其得力之處可見矣。明人喜稱唐詩。自國朝康熙初年。窠臼漸深。往往厭而學宋。然粗直之病亦生焉。得宋人之長。而不染其弊。數十年來。固當爲愼行屈一指也。<br/>
</p></div></body>
</html>