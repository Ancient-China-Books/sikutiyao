<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山東巡撫採進本

<div id="text"><font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->滄溟集 三十卷
<!--ti:-->附錄 一卷
</h2><p>
<!--no:-->明李攀龍撰。攀龍有詩學事類。已著錄。是集凡詩十四卷。文十六卷。附錄誌傳表誄之文一卷。明代文章。自前後七子而大變。前七子以李夢陽爲冠。何景明附翼之。後七子以攀龍爲冠。王世貞應和之。後攀龍先逝。而世貞名位日昌。聲氣日廣。著述日富。壇坫遂躋攀龍上。然尊北地排長沙。續前七子之焰者。攀龍實首倡也。殷士儋作攀龍墓誌。稱文自西漢以來。詩自天寶以下。若爲其毫素汚者。輒不忍爲。故所作一字一句。摹擬古人。驟然讀之。斑駁陸離。如見秦漢閒人。高華偉麗。如見開元天寶閒人也。至萬歷閒公安袁宏道兄弟。始以贗古詆之。天啓中臨川艾南英。排之尤力。今觀其集。古樂府割剝字句。誠不免剽竊之譏。諸體詩亦亮節較多。微情差少。雜文更有意詰屈其詞。塗飾其字。誠不免如諸家所譏。然攀龍資地本高。記誦亦博。其才力富健。凌轢一時。實有不可磨滅者。汰其膚廓。擷其英華。固亦豪傑之士。譽者過情。毀者亦太甚矣。
</p><br/></div></body></html>