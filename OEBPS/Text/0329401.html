<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 相山集 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->相山集 三十卷
</h2>
<!--ed:-->永樂大典本
<p>
<!--no:-->宋王之道撰。之道字彥猷。廬州人。宣和六年。與兄之義弟之深。同登進士第。調歷陽丞。南渡後。累官湖南轉運判官。以朝奉大夫致仕。後以其子藺官樞密使。追贈太師。宋史爲藺立傳。而不及之道。故其事蹟不詳。惟尤袤所撰神道碑。尚在永樂大典中。可以考見大略。之道嘗自號相山居士。其集卽以爲名。宋史藝文志。作二十五卷。書錄解題。作二十六卷。寶祐濡須志。及濡須續志俱作四十卷。尤袤碑文。作三十卷。彼此乖互不合。今原集旣亡。無可復證。然袤碑乃據其子家狀所書。似當得其實也。初金兵南伐。廬州盜起。之道率鄉人據險共保。城賴以全。幹略頗有足稱。又其登第對策時。卽極言燕雲用兵之非。以切直抑置下列。及紹興和議初成。之道方通判滁州。移吏部侍郎魏矼司諫曾統書。力陳辱國非便。尋又上疏論之。竝以前書繳進。大忤秦檜意。謫監南雄鹽稅。坐是淪廢者二十年。今原疏雖佚不存。而所與矼統二書。具在集中。其所論九不可和之說。慷慨激烈。足與胡銓封事相匹。氣節尤不可及。其他論事諸劄子。亦多明白曉暢。可以見諸施行。韻語雖非所長。而抒寫性情。具有眞朴之致。蓋有體有用之言。固不徒以文章工拙論矣。謹就永樂大典各韻中。蒐輯編次。仍可得三十卷。疑明初纂修諸臣。重其爲人。全部收入故雖偶有脫遺。而仍去原數不遠歟。<br/>
</p></div></body>
</html>