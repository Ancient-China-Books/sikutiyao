<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->玉溪師傳錄 一卷
<!--ti:-->附錄 一卷
</h2><p>
<!--no:-->舊本題宋童伯羽撰。伯羽字蜚卿。甌寧人。朱子之門人也。是編所錄朱子語。在語錄饒本內。繫以庚戌。庚戌爲紹熙元年。伯羽時年四十七也。本名晦菴語錄。明成化中。其九世孫訓以語類諸本。參校補訂。改題今名。前列道學統宗一圖。上溯羲孔。而以伯羽直接朱子之下。蓋亦訓之所爲。後附墓表行實。載朱子詩二首。及敬義堂銘。考朱子文集及績刊諸集。皆所未載。莫詳所自。其稱伯羽撰四書集成。孝經衍義。羣經訓解三書。宋志不著錄。朱彝尊經義考。亦惟載伯羽有四書訓解。無此諸名。又前有邱濬序。其文不類。復有龔道後序。作於萬歷甲午。而稱皇宋淳熙。跳行出格。尤爲舛迕。疑卽訓捃拾語類附益之。非必果出伯羽也。
</p><br/></div></body></html>