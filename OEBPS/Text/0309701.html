<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 楚辭類存目 楚辭聽直 八卷 合論 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->楚辭類存目
</font><h2>
<!--ti:-->楚辭聽直 八卷
<!--ti:-->合論 一卷
</h2>
<!--ed:-->兩江總督採進本
<p>
<!--no:-->明黃文煥撰。文煥有詩經考。已著錄。崇禎中文煥坐黃道周黨下獄。因在獄中著此書。蓋借屈原以寓感。其曰聽直。卽取原惜誦篇中皐陶聽直語也。其例凡評謂之品。註謂之箋。九歌九章諸篇標題下。又有總品。其篇次首離騷。次遠遊。次天問。次九歌。次漁父。次卜居。次九章。又據王逸之註。以大招或稱屈原。又據司馬遷屈原賈生傳贊。有讀原離騷招魂哀郢語。竝以大招招魂附於篇末。與舊本皆異。合論一卷。卽以發明聽直之旨。有合論一篇者。聽離騷聽遠遊聽天問聽九歌聽卜居漁父聽九章聽二招七篇是也。有合論全書者。聽忠聽考聽年聽次聽複聽芳聽玉聽路聽女聽禮十篇是也。大抵借抒牢騷。不必盡屈原之本意。其詞氣傲睨恣肆。亦不出明末佻薄之習也。<br/>
</p></div></body>
</html>