<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部四十
<!--sf:-->總集類二
</font><h2>
<!--ti:-->古今歳時雜咏 四十六卷
</h2><p>
<!--no:-->宋蒲積中編。積中履貫未詳。初宋綬有歳時雜咏二十卷。晁公武郡齋讀書志。謂宣獻昔在中書第三閣。手編古詩及魏晉迄唐人歳時章什。釐爲十八卷。今益爲二十卷。積中因其原本。續爲此書。前有紹興丁卯自序。稱宣獻所集。允稱廣博。然本朝如歐陽蘇黃。與夫半山宛陵文濳。無己之流。逢時感慨。發爲辭章。不在古人下。因取其卷目。而擇今代之詩附之。名曰古今歳時雜詠。鋟版以傳。蓋所增惟宋人之詩。而目類則一仍其舊也。晁公武載綬原本詩一千五百六首。而此本二千七百四十九首。比綬所錄。增一千二百四十三首。則一代之詩。已敵古人五分之四。其蒐採亦可謂博矣。其書自一卷至四十二卷。爲元日至除夜。二十八目。其後四卷。則凡祇題月令而無節序之詩。皆附焉。古來時令之詩。摘錄編類。莫備於此。非惟歌詠之林。亦典故之藪。頗可以資採掇云。
</p><br/></div></body></html>