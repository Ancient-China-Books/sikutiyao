<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要  史部二十四 地理類</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
</font><h2>
<!--ta:-->史部二十四
<!--ta:-->地理類
</h2>
<p>
<!--na:-->古之地志。載方域山川風俗物產而已。其書今不可見。然禹貢周禮職方氏。其大較矣。元和郡縣志頗涉古蹟。蓋用山海經例。太平寰宇記。增以人物。又偶及藝文。於是爲州縣志書之濫觴。元明以後。體例相沿。列傳侔乎家牒。藝文溢於總集。末大於本。而輿圖反若附錄。其閒假借夸飾。以侈風土者。抑又甚焉。王士禎稱漢中府志載木牛流馬法。武功縣志載織錦璇璣圖。此文士愛博之談。非古法也。然踵事增華。勢難遽返。令惟去泰去甚。擇尤雅者錄之。凡蕪濫之編。皆斥而存目。其編類首宮殿疏。尊宸居也。次總志。大一統也。次都會郡縣。辨方域也。次河防。次邊防。崇實用也。次山川。次古蹟。次雜記。次遊記。備考核也。次外紀。廣見聞也。若夫山海經十洲記之屬。體雜小說。則各從其本類。茲不錄焉。<br/>
</p></div></body>
</html>