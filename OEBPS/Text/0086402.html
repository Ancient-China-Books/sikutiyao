<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部四十一
<!--sf:-->小學類二
</font><h2>
<!--ti:-->六書故 三十三卷
</h2><p>
<!--no:-->元戴侗撰。考姓譜。侗字仲達。永嘉人。淳祐中登進士第。由國子監簿。守台州。德祐初。由祕書郎遷軍器少監。辭疾不起。其所終。則莫之詳矣。是編大旨。主於以六書明字義。謂字義明。則貫通羣籍。理無不明。凡分九部。一曰數。二曰天文。三曰地理。四曰人。五曰動物。六曰植物。七曰工事。八曰雜。九曰疑。盡變說文之部分。實自侗始。其論假借之義。謂前人以令長爲假借。不知二字皆從本義而生。非由外假。若韋本爲韋背。借爲韋革之韋。豆本爲俎豆。借爲豆麥之豆。凡義無所因。特借其聲者。然後謂之假借。說亦頗辯。惟其文皆從鐘鼎。其註既用隸書。又皆改從篆體。非今非古。頗礙施行。元吾邱衍學古編曰。侗以鐘鼎文編此書。不知者多以爲好。以其字字皆有。不若說文與今不同者多也。形古字今。雜亂無法。鐘鼎偏旁。不能全有。卻只以小篆足之。或一字兩法。人多不知。如〓本音睘。加宀不過爲寰字。乃音作官府之官。邨字不從寸木。乃書爲村。引杜詩無村眺望賒爲證。甚誤學者。許氏解字引經。漢時有篆隸。乃得其宜。今侗亦引經。而不能精究經典古字。反以近世差誤等字。引作證據。鎊鍾錅鋸尿屎等字。以世俗字作鐘鼎文。卵字解尤爲不典。六書到此。爲一厄矣云云。其詆諆甚至。雖不爲不中其病。然其苦心考據。亦有不可盡泯者。略其紕繆。而取其精要。於六書亦未嘗無所發明也。
</p><br/></div></body></html>