<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 杜律註 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->杜律註 二卷
</h2>
<!--ed:-->內府藏本
<p>
<!--no:-->舊本題元虞集撰。集有平猺記。已著錄。是編所註杜詩。凡七言近體一百四十九首。卷首楊士奇序。稱其解題桃樹一篇。瞭然於仁民愛物之旨。深得杜意。必伯生所爲。然歐陽元撰集墓碑。不載其有此書。觀其詞意。亦皆淺近。考元趙汸學詩於集。而所註杜詩。乃無一語及其師。董文玉爲趙註作序。亦疑虞註之非眞。然不云實出誰手。案曹安讕言長語。稱元進士臨川張伯成著杜律演義。曾昻夫作傳有此名。又有刊版。惜其少傳。往往誤以爲虞伯生。李東陽懷麓堂詩話。亦云徐竹軒以道。嘗謂予曰。杜律非虞伯生註。宣德初已有刊本。乃張姓某人註。渠所親見。合二家之言觀之。則此註實出張伯成手。特後人假集之名以行耳。王士禎池北偶談。謂伯成名性。江西金谿人。嘗註尚書補傳。吳伯慶有輓詩云。箋疏定令傳杜律。誌銘誰與繼唐碑。此尤可爲明徵也。<br/>
</p></div></body>
</html>