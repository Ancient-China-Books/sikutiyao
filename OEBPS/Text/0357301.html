<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 王忠文公集 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->王忠文公集 二十四卷
</h2>
<!--ed:-->浙江巡撫採進本
<p>
<!--no:-->明王褘撰。褘有大事記續篇。已著錄。是集前十二卷。題鄱陽劉傑編輯。廬陵劉同校正。十三卷以下。則編輯者改題同。校正者改題傑。意二人各刊其半歟。傑卽正統六年爲義烏丞時表褘之忠於朝。得贈官賜諡者也。褘所著本爲華川前集十卷。後集十卷。傑等合編爲此本。卷端胡翰胡行簡二序。皆爲前集作。宋濂蘇伯衡二序。皆爲後集作。其楊士奇一序。則爲此本作也。褘師黃溍。友宋濂。學有淵源。故其文醇朴宏肆。有宋人軌範。濂序稱其文凡三變。初年所作。幅程廣而運化宏。壯年出遊之後。氣象益以沈雄。暨四十以後。乃渾然天成。條理不爽。可謂知褘之深矣。鄭瑗井觀瑣言。稱其文精密而氣弱。非篤論也。集中多代擬古人之作。蓋學文之時。設身處地。以殫揣摩之功。宋代諸集。往往有此。亦未可以遊戲譏焉。<br/>
</p></div></body>
</html>