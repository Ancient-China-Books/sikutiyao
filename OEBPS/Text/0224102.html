<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部十八
<!--sf:-->術數類一
</font><h2>
<!--ti:-->靈臺祕苑 十五卷
</h2><p>
<!--no:-->北周太史中大夫新野庾季才原撰。而宋人所重修也。季才之書。見於隋志者一百十五卷。周書季才本傳。又作一百十卷。此爲北宋時奉敕删訂之本。祇存十五卷。目錄後題編修官司天監丞管勾測驗渾儀刻漏于大吉。司天中官正權判司天監丁洵同。看詳官奉議郞輕車都尉歐陽發。看詳官翰林學士承議郞知制誥權判尚書吏部判集賢院提舉司天監公事上騎都尉王安禮諸臣銜名。案發字伯和。修之長子。史稱其天文地理。靡不悉究。官至殿中丞。而不言其嘗爲此書。安禮字和甫。安石之弟。其爲翰林學士。在元豐初。乃未改官制以前。故太史局猶稱司天監。宋史藝文志有安禮所撰天文書十六卷。殆以其研究是術。故俾司看詳歟。錢曾讀書敏求記載有是書之目。稱其考核精確。非聊爾成書者。朱彝尊跋則謂季才完書。必多奧義。諸人芟削。僅摘十一。若作酒醴。去其漿而糟醨在矣。今觀所輯。首以步天歌及圖。次釋星驗。次分野土圭。次風雷雲氣之占。次取日月五星三垣列宿。逐次詳註。大抵頗涉占驗之說。不盡可憑。又篤信分野次舍。以州郡強爲分析。亦失之穿鑿附會。然其所條列。首尾詳貫。亦尚能成一家之言。宋世司天臺所修各書。如乾象新書。大宋天文書。天經星史等類。見於文獻通考者。今俱佚弗傳。惟蘇頌儀象法要。與此本僅存。一則詳渾儀測驗之製。一則誌日官占候之方。雖禨祥小術。不足言觀文察變之道。顧隋志所載天象諸書。今無一存。此書旣據季才所撰爲藍本。則周以前之古帙。尚藉以略見大凡。存爲考證之資。亦無不可也。
</p><br/></div></body></html>