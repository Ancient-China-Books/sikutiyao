<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->過庭錄 一卷
</h2><p>
<!--no:-->宋范公偁撰。公偁仕履未詳。據其所言。及仲淹之元孫。而不言其曾祖爲誰。觀其稱純禮爲右丞。純粹爲五侍郞。則必非純禮純粹二人之後。純祐惟一子曰正臣。官太常寺太祝。與所言祖光祿者不合。則亦非純祐之後。考純仁傳末稱二子正平正思。此書皆稱爲伯祖。則併似非純仁後。惟純仁傳中有沒之日幼子五孫皆未官語。正平傳中。亦稱以遺澤官推與幼弟。後蔡京興僞造純仁行狀之獄。正思與正平爭承。則純仁沒時。正思巳不年幼。知純仁尚有一幼子。光祿卽所廕之官。公偁之父。蓋卽其子。書中稱其於純仁沒後。未及釋服而卒。故後來不預行狀事。而史遂但稱純仁子二人耳。以是推之。知爲純仁之曾孫也。其書多述祖德。皆紹興丁卯戊辰閒聞之其父。故命曰過庭。語不溢美。猶有淳實之遺風。惟純禮自政府出守潁昌。史以爲王詵之譖。此則以爲中官閻守忠之譖。則未知孰是也。中亦閒及詩文雜事。如記宋祁論杜詩實下虛成語。記蘇軾論中岳畫壁似韓愈南海碑語。皆深有理解。其他蘇黃集外文。及燕照鄰崔鶠諸人詩詞。亦多可觀。獨黃鬚翁傳卽李靖虬髯客事。而稱爲已佚之異書。則偶誤記耳。
</p><br/></div></body></html>