<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 孫明復小集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->孫明復小集 一卷
</h2>
<!--ed:-->兵部侍郞紀昀家藏本
<p>
<!--no:-->宋孫復撰。復有春秋尊王發微。已著錄。案文獻通考。載孫復睢陽子集十卷。宋史藝文志亦同。此本出自泰安趙國麟家。僅文十九篇詩三篇。附以歐陽修所作墓誌一篇。蓋從宋文鑑宋文選諸書鈔撮而成。十不存一。然復集久佚。得此猶見其梗概。蘇轍歐陽修墓碑。載修謂於文得尹師魯孫明復。而意猶不足。蓋宋初承五代之敝。文體卑靡。穆修柳開始追古格。復與尹洙繼之。風氣初開。菁華未盛。故修之言云爾。然復之文。根柢經術。謹嚴峭潔。卓然爲儒者之言。與歐蘇曾王千變萬化務極文章之能事者。又別爲一格。修之所言。似未可概執也。至於揚雄過爲溢美。謂其太玄之作。非以準易。乃以嫉莽。則白圭之玷。亦不必爲復諱矣。<br/>
</p></div></body>
</html>