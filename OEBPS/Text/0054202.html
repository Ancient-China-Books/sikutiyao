<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 詳注東萊左氏博議 二十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->詳注東萊左氏博議 二十五卷
</h2>
<!--ed:-->浙江巡撫採進本
<p>
<!--no:-->宋呂祖謙撰。相傳祖謙新娶。於一月之內成是書。今考自序。稱屏處東陽之武川。居半歲。里申稍稍披蓬藋從予遊。談餘語隙。波及課試之文。乃取左氏書理亂得失之跡。疏其說於下。旬儲月積。浸就篇帙。又考祖謙年譜。其初娶韓元吉女。乃紹興二十七年在信州。不在東陽。後乾道三年五月。持母喪居明招山。學子有來講學者。四年已成左氏博議。五年二月除母服。五月乃繼娶韓氏女弟。則是書之成。實在喪制之中。安有新娶之事。流俗所傳。誤也。書凡一百六十八篇。通考載作二十卷。與此本不同。蓋此本每題之下。附載左氏傳文。中閒徵引典故。亦略爲注釋。故析爲二十五卷。其注不知何人作。觀其標題版式。蓋麻沙所刊。考宋史藝文志。有祖謙門人張成招。標注左氏博議綱目一卷。疑當時書肆。以成招標注。散入各篇也。楊士奇稱別有一本十五卷。題曰精選。黃虞稷稱明正德中。有二十卷刊本。今皆未見。坊閒所鬻之本。僅十二卷。非惟篇目不完。併字句亦多妄削。世久不見全書。此本有董其昌名字二印。又有朱彝尊收藏印。亦舊帙之可寶者矣。<br/>
</p></div></body>
</html>