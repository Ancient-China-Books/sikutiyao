<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 東軒筆錄 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->東軒筆錄 十五卷
</h2>
<!--ed:-->內府藏本
<p>
<!--no:-->宋魏泰撰。泰字道輔。襄陽人。曾布之婦弟也。桐江詩話。載其試院中因上請忿爭毆主文幾死。坐是不得取應。潘子眞詩話。稱其博極羣書。尤能談朝野可喜事。王銍跋范仲尹墓誌。稱其場屋不得志。喜僞作他人著書。如志怪集括異志倦遊錄。盡假名武人張師正。又不能自抑。作東軒筆錄。用私喜怒。誣衊前人。最後作碧雲騢。假作梅堯臣。毀及范仲淹。晁公武讀書志。稱其元祐中記少時所聞。成此書。是非多不可信。心喜章惇。數稱其長。則大概已可見。又摘王曾登甲科。劉翬爲翰林學士相戲事。歲月差舛。相去幾二十年。則泰是書宋人無不詆諆之。而流傳至今。則以其書自報復恩怨以外。所紀雜事。亦多可採錄也。<br/>
</p></div></body>
</html>