<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮詳解 四十卷
</h2><p>
<!--no:-->宋王昭禹撰。陳振孫書錄解題曰。昭禹未詳何人。近世爲舉子業者多用之。其學皆宗王氏新說。王與之作周禮訂義。類編姓氏世次。列於龜山楊時之後。曰字光遠。亦不詳其爵里。當爲徽欽時人。今案其書。解惟王建國云。業格於上下謂之王。或而圍之謂之國。解匪頒之式云。散其所藏曰匪。以等級之曰頒。故匪從匚從非。言其分而非藏也。頒從分從頁。言自上而頒之下。解圃曰。園有衆甫謂之圃。解鮑魚曰。魚之鮮者包以致之。解鱐曰。魚之乾者肅以致之。解司徒云。於文反后爲司。蓋后從一從厂從口。則所以出命。司反之。則守令而已。從一則所以一衆。司反之則分衆以治之而已。從厂則承上世之庇覆以君天下。司反之。則以君之爵爲執事之法而已。其附會穿鑿。皆遵王氏字說。蓋當時三經新義。列在學官。功令所懸。故昭禹因之不改。然其發明義旨。則有不盡同於王氏之學者。如解泉府以國服爲之息。云各以其所服國事賈物爲息。若農以粟米。工以器械。皆以其所有也。周之衰不能爲民正田制地。稅斂無度。又從而貸之。則凶年饑歲。無以爲償矣。下無以償。上之人又必責之。則稱貸之法。豈特無補於民哉。求以國服爲之息。恐收還其母而不得。蓋已目睹青苗之弊。而陰破其說矣。至其闡發經義。有足訂注疏之誤者。如解載師里布屋粟。謂國宅無征。民居有征無布。以其不毛。使之有里布。民出耕在田廬。入居在里。其屋有田以出粟。今不耕田。則計屋而斂之。謂之屋粟。不從先儒以里布爲二十五家之泉。屋粟爲三夫之粟。又解近郊十一。遠郊二十而三。甸稍縣都。皆無過十二。固當時正役。後因遠近劇易而制云云。皆爲先儒所未發。故宋人釋周禮者。如王與之訂義。林之奇講義。多引其說。固不得以遵用新說而盡廢之也。五官皆不載敍官。宋末朱申作句解。蓋從其例。究爲一失。今姑仍舊本錄之。內附載陸德明釋文。而卷首以德明之名冠昭禹前。今考昭禹自序。末云因釋文而作。或後人所增入。以德明時代在前。遂題諸昭禹上歟。今仍錄其音釋。而德明之名。則附著於此。不復竝列簡端焉。
</p><br/></div></body></html>