<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 養蒙集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->養蒙集 十卷
</h2>
<!--ed:-->兩江總督採進本
<p>
<!--no:-->元張伯淳撰。伯淳字師道。嘉興崇德人。宋末舉童子科。至元二十三年。以薦除杭州路教授。大德中官至翰林侍講學士。虞集序其集。述其生平甚悉。以漢賈誼比之。鄧文原序。亦擬以陸贄。然所稱論事數十條者。今皆不截於集中。蓋召對面陳。未具疏也。文原又稱其爲文恥尚鉤棘。而舂容紆餘。鏗乎如金石之交奏。然不喜以藻翰自名。歿後無成稾。其子河東宣慰副使采。長孫武康縣尹炯。訪求遺逸。釐爲十卷。今觀其文。源出韓愈。多謹峭健。得立言之體。文原以舂容紆徐稱之。不甚相似。其詩則鄙拙殊甚。古體尤劣。王士禎居易錄。深詆其膚淺。顧嗣立元詩選。亦稱琪古詩少合作。集中有題鮮于伯機所藏黃庭經一首。語較古健。乃趙孟頫作誤入。又稱其近體。率皆酬應之作。其言皆允。惟嗣立所摘佳句九聯。則多所未安。如出郊詩云。瘦筇支彳亍。狹路寫之无。此何等語。而顧以爲佳乎。皇甫湜李翱諸集。皆不載詩。不害其爲湜與翱。正不必曲爲回護也。其集刊版久佚。輾轉傅鈔。殘闕頗甚。此本凡文六卷。詩三卷。詞一卷。乃錢塘厲鶚。鈔自繡谷吳氏者。鶚頗爲校正。然脫簡終弗能補。考顧嗣立元詩選中闕字與此本竝同。則嗣立所見。亦卽此本矣。<br/>
</p></body>
</html>