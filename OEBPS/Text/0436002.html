<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 珊瑚鉤詩話 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->珊瑚鉤詩話 三卷
</h2>
<!--ed:-->江蘇巡撫採進本
<p>
<!--no:-->宋張表臣撰。表臣字正民。里貫未詳。官右承議郎。通判常州軍州事。紹興中終於司農丞。是編名曰珊瑚鉤者。取杜甫詩文采珊瑚鉤句也。其書雖以詩話爲名。而多及他文。閒渉雜事。不盡論詩之語。又好自載其詩。務表所長。器量亦殊淺狹。其論杜甫遊龍門奉先寺詩。改天闕爲天閲。引據支離。已爲前人所駁。又如論杜牧擬把一麾江海去句。以爲誤用顏延年語。以麾斥之麾爲麾旄。然考崔豹古今注。曰麾者所以指麾也。武王執白旄以麾是也。乘輿以黃。諸公以朱。刺史二千石以纁。據其所說。則刺史二千石乃得建麾。牧將乞郡。故有擬把一麾之語。未可云誤。表臣所論亦非也。然表臣生當北宋之末。猶及與陳師道遊。與晁說之尤相善。故其論詩。往往得元祐諸人之餘緒。在宋人詩話之中。固與惠洪冷齋夜話。在伯仲之閒矣。<br/>
</p></body>
</html>