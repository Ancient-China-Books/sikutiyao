<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 石田詩選 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->石田詩選 十卷
</h2>
<!--ed:-->兩江總督採進本
<p>
<!--no:-->明沈周撰。周有石田雜記。已著錄。此集不標體製。不譜年月。但分天文時令等三十一類。蓋方宋人分類杜詩之例。據慈谿張鈇跋。蓋其友光祿寺署丞華汝德所編也。顧元慶夷白齋詩話。載都穆學詩於周。嘗作節婦詩。有靑燈淚眼枯句。周以禮寡婦不夜哭。議燈字未穩。是周於詩律。不爲不細。然周以畫名一代。詩非其所留意。又晚年畫境彌高。頹然天放。方圓自造。惟意所如。詩亦揮灑淋漓。自寫天趣。蓋不以字句取工。徒以棲心邱壑。名利兩忘。風月往還。煙雲供養。其胸次本無塵累。故所作亦不琱不琢。自然拔俗。寄興於町畦之外。可以意會。而不可加之以繩削。其於詩也。亦可謂教外別傳矣。都穆南濠詩話。稱其詠錢。詠門神。詠簾。詠混堂。詠楊花。詠落花諸聯。皆未免索之於句下。蓋穆於詩所得不深。故所見止是也。集前有吳寬序。稱其詩餘發爲圖繪。妙逼古人。核實而論。周固以畫之餘事。溢而爲詩。非以詩之餘事。溢而爲畫。寬序其詩。故主詩而賓畫耳。又有李東陽後序。東陽與周不相識。時已爲大學士。與周勢分懸隔。以吳寬嘗以寫本示之。重其爲人。故越三十年後又補爲作之。然二序皆爲全集而作。華汝德刊此選本時。仍而錄之。非序此本者也。<br/>
</p></body>
</html>