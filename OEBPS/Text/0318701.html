<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 南陽集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五
<!--sf:-->別集類五
</font><h2>
<!--ti:-->南陽集 六卷
</h2>
<!--ed:-->永樂大典本
<p>
<!--no:-->宋趙湘撰。湘字叔靈。其先自京兆徙家於越。至湘始家於衢。遂爲西安人。登淳化三年孫何榜進士。卽資政殿大學士趙抃之祖也。宋史抃傳不著世系。故湘始末亦不具。惟蘇軾爲抃作碑。稱湘官爲廬州廬江尉。其後追贈司徒。則以抃貴推恩者也。湘著作散佚。僅宋文鑑載其春夕偶作詩一首。剡錄載其剡中齊唐郞中所居詩一首。方輿勝覽載其方廣寺石橋詩一首。瀛奎律髓載其贈水墨巒上人贈張處士詩二首。文翰類選載其秋夜集李式西齋詩一首。雲門集載其別耶溪諸叔詩一首。爛柯山志載其遊爛柯山詩一首。餘悉不傳。併南陽集之名。知者亦罕。惟永樂大典所載詩文頗夥。裒之尚可成帙。北宋遺集。傳者日稀。是亦難覯之祕本矣。案元方回作羅壽可詩序。稱宋剗五代舊習詩。有白體崑體晚唐體。其晚唐一體。九僧最迫眞。寇萊公林和靖魏仲先父子潘逍遙趙淸獻之祖。凡數家。深涵茂育。氣勢極盛。又回所選瀛奎律髓。評湘贈張處士詩曰。淸獻家審言如此。宜乎乃孫之詩。如其人之淸。有自來哉云云。其推挹湘者甚至。然回錄湘二詩。皆取其體近江西者。殊不盡湘所長。今以永樂大典所載觀之。大抵運意淸新。而風骨不失蒼秀。雖源出姚合。實與彫鏤瑣碎。務趨僻澀者迥殊。其古文亦掃除排偶。有李翱皇甫湜孫樵之遺。非五季諸家所可及。沈埋晦蝕。幾數百年。今逢聖代右文。復得掇拾散亡。表見於世。豈非其精神足以不朽。故光氣終莫可提掩歟。其中揚子三辨一篇。推重揚雄。頗爲過當。然孫復司馬光。亦同此失。蓋北宋儒者。所見如斯。不能獨爲湘責。知其所短則可矣。據方回稱淸獻漕益路時。宋景文序叔靈集。歐陽公跋亦稱之。是原集實抃所編。今其目次已不可考。謹分類排訂。釐爲六卷。<br/>
</p></body>
</html>