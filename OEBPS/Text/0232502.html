<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 法書要錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->法書要錄 十卷
</h2>
<!--ed:-->浙江巡撫採進本
<p>
<!--no:-->唐張彥遠撰。書首有彥遠自序。但署河東郡望。郭若虛圖畫見聞志。晁公武讀書志。亦但稱其字曰愛賓。而仕履時代皆不及詳。今以新唐書世系表。藝文志列傳。與彥遠自序參考。知彥遠乃明皇時宰相嘉貞之元孫。序稱高祖河東公。卽嘉貞。其稱曾祖魏國公者。爲同平章事延賞。（案延賞封魏國公。本傳失載。僅見於此序中。）稱大父高平公者。爲同平章事宏靖。稱先公尚書者。爲桂管觀察使文規。唐書皆有傳。此書之末。附載畫譜本傳。不知何人所作。乃稱彥遠大父名稔。考歷代名畫記中有彥遠叔祖名諗之文。非其大父。亦非稔字。顯然舛謬。至本傳稱彥遠博學有文辭。乾符中至大理寺卿。藝文志亦同。而世系表作祠部員外郞。則未詳孰是也。是編集古人論書之語。起於東漢。迄於元和。皆具錄原文。如王愔文字志之未見其書者。亦特存其目。惟一卷中王羲之教子敬筆論一篇。三卷中蔡惲書無定體論一篇。四卷中顏師古註急就章一篇。張懷瓘六體書一篇。有錄無書。然目錄下俱註不錄字。蓋彥遠所删。非由闕佚。其急就章註。當以無關書法見遺。餘則不知其故矣。其書採摭繁富。漢以來佚文緒論。多賴以存。卽庾肩吾書品。李嗣眞後書品。張懷瓘書斷。竇臮述書賦。各有別本者。實亦於此書錄出。自序謂好事者得此書。及歷代名畫記。書畫之事畢矣。殆非夸飾也。末爲右軍書記一卷。凡王羲之帖四百六十五。附王獻之帖十七。皆具爲釋文。知劉克莊閣帖釋文。亦據此爲藍本。則其沾溉於書家者。非淺尠矣。<br/>
</p></div></body>
</html>