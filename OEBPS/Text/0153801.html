<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 徐霞客遊記 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->徐霞客遊記 十二卷
</h2>
<!--ed:-->兩江總督採進本
<p>
<!--no:-->明徐宏祖撰。宏祖江陰人。霞客其號也。少負奇氣。年三十。出遊。攜一襥被。■■東南佳山水。自吳越之閩之楚。北歷齊魯燕冀嵩雒。登華山而歸。旋復由閩之粤。又由終南背走峩〓。訪恆山。又南過大渡河至黎雅。尋金沙江。從瀾滄北尋盤江。復出石門關數千里。窮星宿海而還。所至輒爲文以志遊蹟。沒後手稾散逸。其友季夢良求得之。而中多闕失。宜興史氏。亦有鈔本。而譌異尤甚。此則楊名時所重加編訂者也。第一卷自天台鴈蕩。以及五臺恆華。各爲一篇。第二卷以下。皆西南遊記。凡二十五篇。首浙江江西一篇。次湖廣一篇。次廣西六篇。次貴州一篇。次雲南十有六篇。所闕者一篇而已。自古名山大澤。秩祀所先。但以表望封圻。未聞品題名勝。逮典午而後。遊迹始盛。六朝文士。無不託興登臨。史册所載。若謝靈運居名山志遊名山志之類。撰述日繁。然未有累牘連篇。都爲一集者。宏祖耽奇嗜僻。刻意遠遊。旣銳於搜尋。尤工於摹寫。遊記之夥。遂莫過於斯編。雖足迹所經。排日紀載。未嘗有意於爲文。然以耳目所親。見聞較確。且黔滇荒遠。輿志多疎。此書於山川脈絡。剖析詳明。尤爲有資考證。是亦山經之別乘。輿記之外篇矣。存茲一體。於地理之學。未嘗無補也。<br/>
</p></div></body>
</html>