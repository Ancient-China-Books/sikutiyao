<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 敬齋古今黈 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->敬齋古今黈 八卷
</h2>
<!--ed:-->永樂大典本
<p>
<!--no:-->元李冶撰。冶有測圓海鏡。已著錄。此書原目凡四十卷。其以黈名者。案漢書東方朔傳。黈纊充耳。所以塞聰。顏師古註曰。示不外聽。冶殆以專精覃思。穿穴古今。以成是書。故有取於不外聽之義歟。元史本傳。邵經邦宏簡錄。黃虞稷千頃堂書目。俱作古今難。當因字形相似。傳寫致譌。文淵閣書目題作宋人。則併其時代亦誤矣。其書皆訂正舊文。以考證佐其議論。詞鋒駿利。博辨不窮。其說毛詩草蟲阜螽一條。云師說相承。五經大抵如此。學者止可以意求之。膠者不卓。不膠則卓矣。是其著書之大旨也。其中如謂蚩尤之名。取義於蚩蚩之尤。謂內則一篇。卑鄙煩猥。大類世所傳食纂。謂中庸素隱行怪。乃素餐之素。謂孟子兄戴蓋爲一句。祿萬鐘爲一句。戴蓋卽乘軒之義。或不免於好爲僻論。橫生別解。又如淳化閣帖。漢章帝書千字文。米芾書史。黃伯思法帖刊誤。秦觀淮海集。俱以爲僞帖。而冶據以駁千字文非周興嗣作。太平廣記載徐浦鹽官李伯禽戲侮廟神。其事在貞元中。具有年月。而冶卽以爲李白之子伯禽。亦偶或失考。然如辨史記微子面縛。左牽羊。右把茅。乃其從者牽之把之。司馬遷所記不謬。孔穎達書正義所駁爲非。辨鄭語收經入行姟極。謂經卽京。姟卽垓。韋昭不當註經爲常。辨論語五十以學易。謂論語爲未學易時語。史記所載。則作十翼後語。不必改五十字作卒。辨孟子龍斷。卽列子所謂冀之南漢之北無隴斷焉。辨史記自敍甌駱相攻。謂當爲閩越相攻。辨張耒書鄒陽傳後。謂韓安國實兩見長公主。漢書不誤而耒誤。辨衞靑傳三千一十七級。謂級字蒙上斬字。顏師古誤蒙上捕字。遂以生獲爲級。辨魏志穿方負土。謂卽算經之立方定率。辨吳志孫權告天文。謂不當呼上帝爲爾。辨通鑑握槊不輟。謂胡三省誤以長行局爲長矛。以及辨古者私家及官衙。皆可稱朝。引後漢書劉寵成瑨及左傳伯有事爲證。辨佝僂丈人承蜩所以供食。引內則鄭元註。荀子楊倞註爲證。辨吳都賦𤟤子長嘯。當是常笑。引山海經爲證。皆具有根據。要異乎虛騁浮詞。徒憑臆斷者矣。至於所引戰國策蔡聖侯因是已君王之事。因是已二已字。今本竝作以。而證以李善註阮籍詠懷詩所引。實作已字。足以考訂古本。又大學絜矩。今本章句作絜度也。冶所見本則絜圍東也。蘇軾赤壁賦。今本作而吾與子之所共適。冶所見本則作共食。而駁一本作共樂之非。亦足以廣異聞。有元一代之說部。固未有過之者也。雖原本久佚。今採掇於永樂大典者。不及十之四五。然菁華具在。猶可見其崖略。謹以經史子集。依類分輯。各爲二卷。以備考證之資焉。<br/>
</p></div></body>
</html>