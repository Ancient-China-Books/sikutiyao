<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 至游子 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->至游子 二卷
</h2>
<!--ed:-->浙江巡撫採進本
<p>
<!--no:-->不著撰人名氏。上卷凡十有三篇。下卷凡十有二篇。大旨主於淸心寡欲。而歸於坎離配合。以保長生。且力闢容成御女之術。言頗近正。惟上篇多取佛經。而復附會以儒理。故謂顏子之不改其樂。與莊子竺乾氏。皆殊塗而同歸。朱子語錄。謂今世佛經。皆六朝文士剽剟莊老以潤色之。此編又摭釋典以爲道書。蓋二氏本出一源。宜相假借。至援儒以入之。則陋見也。前有嘉靖丙寅姚汝循序。謂原書不著名氏。考宋曾慥號至游子。慥嘗作集仙傳。蓋亦好爲道家言者。則似乎當爲慥作。然玉芝篇首引朝元子註。曰陳舉寶元人。則明人所撰矣。毛漸傳三墳。世以爲卽出於漸。張商英傳素書。世以爲卽出於商英。然則是書也。其亦汝循所託名歟。<br/>
</p></div></body>
</html>