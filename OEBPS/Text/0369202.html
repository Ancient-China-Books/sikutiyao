<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->國子監助教張羲年家藏本

<div id="text"><font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->劉蕺山集 十七卷
</h2><p>
<!--no:-->明劉宗周撰。宗周有周易古文鈔。已著錄。講學之風。至明季而極盛。亦至明季而極弊。姚江一派。自王畿傳周汝登。汝登傳陶望齡。陶奭齡。無不提唱禪機。恣爲高論。奭齡至以因果立說。全失儒家之本旨。宗周雖源出良知。而能以愼獨爲宗。以敦行爲本。臨沒猶以誠敬誨弟子。其學問特爲篤實。東林一派。始以務爲名高。繼乃釀成朋黨。小人君子。雜糅難分。門戶之福。延及朝廷。馴至於宗社淪亡。勢猶未已。宗周雖亦周旋其閒。而持躬剛正。憂國如家。不染植黨爭雄之習。立朝之日。雖少所陳奏。如除詔獄汰新餉。招無罪之流亡。恩義拊循。以收天下泮渙之人心。還內廷掃除之職。正懦帥失律之誅。諸疏皆切中當時利弊。一阨於魏忠賢。再阨於溫體仁。終阨於馬士英。而薑桂之性。介然不改。卒以首陽一餓。日月爭光。在有明末葉。可稱皦皦完人。非依艸附木之流。所可同日語矣。是集爲乾隆壬申。副都御史雷鋐所刊。冠以人譜學言諸書。至第八卷乃爲奏疏。然諸書本自別行。且宗周所著。亦不止於此。摘錄數種。殊爲挂漏。今竝删除。惟以奏疏以下十七卷。勒爲一編。而他書則仍別著錄焉。
</p><br/></div></body></html>