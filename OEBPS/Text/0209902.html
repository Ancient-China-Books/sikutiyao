<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 傷寒微旨 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->傷寒微旨 二卷
</h2>
<!--ed:-->永樂大典本
<p>
<!--no:-->宋韓祗和撰。是書宋史藝文志不載。陳振孫書錄解題。載有其名。亦不著作者名氏。但據序題元祐丙寅。知其爲哲宗時人而已。今檢永樂大典各卷內。此書散見頗多。每條悉標韓祗和之名。而元戴良九靈山房集。亦稱自後漢張機著傷寒論。晉王叔和宋成無己（案無己乃金人。說見前傷寒論條下。）龐安常朱肱許叔微韓祗和王賓之流。皆互相闡發。其閒祗和姓名。與永樂大典相合。是祗和實北宋名醫。以傷寒爲專門者。特宋史方技傳不載其履貫。遂不可考耳。書凡十五篇。閒附方論。大抵皆推闡張機之旨。而能變通於其閒。其可下篇不立湯液。惟以早下爲大戒。蓋爲氣質羸弱者言。然當以脈證相參。知其邪入陽明與否。以分汗下。不宜矯枉過直。竟廢古方。至如辨脈篇。據傷寒例桂枝下咽。陽盛乃斃。承氣入胃。陰盛乃亡之義。以攻楊氏之謬誤。可汗篇分陰盛陽虛。陽盛陰虛。陰陽俱盛三門。則俱能師張氏而神明其意矣。又如汗下温三法。分案時候辰刻。而參之脈理病情。乃因張機正傷寒之法。而通之於春夏傷寒。更通之於冬月傷寒。亦頗能察微知著。又如以陽黃歸之汗温太過。陰黃歸之過下亡津。則於金匱發陽發陰之論。研析精微。不特傷寒之黃。切中竅要。卽雜病之黃。亦可以例推矣。其書向惟王好古陰證略例中閒引其文。而原本久佚。今採掇薈萃。復成完帙。謹依原目。釐爲上下二卷。陳振孫所稱之原序。則永樂大典不載。無從採補。殆編纂之時。舊本已闕歟。<br/>
</p></div></body>
</html>