<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 客亭類稾 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->客亭類稾 十五卷
</h2>
<!--ed:-->永樂大典本
<p>
<!--no:-->宋楊冠卿撰。冠卿字夢錫。江陵人。宋史不爲立傳。陳振孫書錄解題。載有此集。而亦不詳冠卿之始末。故事蹟無可考見。今以集中詩文參互考之。劉季岑手帖云。紹興初假守南徐。楊君季洪爲理掾。後三十年。見其子夢錫。則冠卿爲季洪之子。其紀夢詩序云。戊戌年四十。戊戌爲淳熙五年。上推四十年。則冠卿當生於紹興八年己末。其與傅漕詩。有鄉書憶昔獻賢能。姓氏曾叨天府登句。則嘗舉進士。其上執政啓云。奉命領州奪符而歸。又有祭廣東主管衙土地文。則嘗出知廣州。以事罷職。而姜夔贈冠卿詩。有長安城中擇幽棲。靜退不願時人知句。則解官以後。又嘗僑寓臨安者也。其集世頗罕傳。惟浙江採進書中。有舊刊客亭類稾。爲巾箱小字本。檢勘尚係原刻。分四六編雜著編古律編。皆所作詩文惠荅。客亭書啓編。則同時名人酬贈之作。不標卷數。前後亦無序跋。而永樂大典各韻內。所收冠卿之文。尚有表牋詩餘各數十首。皆刊本所未收。疑當時本各自爲編。流傳既久。遂有闕脫。今據永樂大典所載。以刊本參校。搜緝補綴。諸體始全。謹仿原編名目。釐爲十四卷。而仍以書啓一卷附之。冠卿才華淸雋。四六尤流麗渾雅。張端義貴耳集。載其掾九江戎司時。趙溫叔罷相帥荊南。道由九江。守帥合宴。冠卿作致語云。相公倦台鼎。喜看繡袞之東歸。潯陽無管弦。且聽琵琶之舊曲。溫叔再三稱道。知其以是體擅長矣。又京鏜何異李結諸帖。極稱其集杜之工。而稾中乃無一篇。豈當時別本單行。而今佚之耶。<br/>
</p></div></body>
</html>