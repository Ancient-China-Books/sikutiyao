<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 斗南老人集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->斗南老人集 六卷
</h2>
<!--ed:-->兩淮鹽政探進本
<p>
<!--no:-->明胡奎撰。奎字虛白。海寧人。先元至順閒。嘗遊貢師泰之門。明初以儒學徵。官寧王府教授。是集前有寧王權序。稱其晚年泊舟鄱陽望湖亭。見石刻東坡黑雲堆墨未遮山詩。次韻和之。俄見一叟來。誦其詩。曰子非斗南老人耶。因以自號。其事頗怪。疑好事者附會之。莫由詰其眞妄也。朱彝尊靜志居詩話。稱吾鄉雲東逸史。曾手錄其稾。舊藏項氏天籟閣。繼歸高氏稽古堂。後爲華山馬思贊所藏。案今世所傳奎集。皆出天籟閣鈔本。止有四卷。前有項元汴題識。而無寧王原序。此本爲明初寧王府文英館所刊。見於寧藩書目。崑山徐氏傳是樓。又從原刻影鈔。實分六卷。凡詩一千九百餘首。與項氏所藏互校。乃知彼多所脫佚。不爲足本。觀寧王序中。又載宗哲徐將軍居西山。有道士過訪食蕨。道士吟一絕句云。一拳打得地皮穿。握住東風不放拳。只待杜鵑啼血後。展開鳳尾始朝天。問其所作。以箸書斗南一人四字。時先生未有是稱。後得先生稾。方知先生詩也。與望湖亭和詩一事文相連屬。而朱彝尊靜志尼詩話。獨未採錄。知彝尊所見。惟天籟閣殘本。其記望湖亭事。亦從都穆南濠詩話摭入耳。奎詩不事雕飾。往往有自然之致。彝尊謂其功力旣深。格調末免太熟。誦之若古人集中所已有者。其言誠不爲過。然舂雍和雅。其長處亦不可掩。視後來之捃拾摹擬者。固有閒矣。<br/>
</p></body>
</html>