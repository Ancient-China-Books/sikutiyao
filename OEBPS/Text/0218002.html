<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 表度說 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->表度說 一卷
</h2>
<!--ed:-->兩江總督採進本
<p>
<!--no:-->明萬歷甲寅西洋人熊三拔撰。三拔有泰西水法。已著錄。是書大旨言表度起自土圭。今更創爲捷法。可以隨意立表。凡欲明表景之義者。先須論日輪周行之理。及日輪大於地球比例。彼法別有全書。此復舉其要略。分爲五題。一謂日輪周天。上向天頂。下向地平。其轉於地面俱平行。故地體之景亦平行。一謂地球在天之中。若令地球不在天中。則在地之景必不能隨日周轉。且遲速不等矣。今春秋二分日輪。六時在地平上爲晝。六時在地平下爲夜。非在正中而何。一謂地小於日輪。從日輪視地球。止於一點。若令地非一點。則隨在地面。不得見天體之半。必上半恆小。下半恆大。而爲半地之厚所礙矣。一謂地本圓體。故一日十二辰。更疊互見。如正向日之處得午時。其正背日之處得子時。處其東三十度得未時。處其西三十度得巳時。若以地爲方體。則惟對日之下者其時正。處左處右者。必長短不均矣。一謂表端爲地心。凡立表取景。必於兩平面之上。求得兩種景。其一立表平面。上與地平。成直角。其所得景。直景也。如山岳樓臺樹木等景。在地平者是也。其一橫表之景。倒景也。如向日有牆。於其平面橫立一表。於地平爲平行者是也。未言表式表度。幷節氣時刻推算之法。繪畫日晷術。皆具有圖說。指證確實。夫立表取影。以知時刻節氣。本歷法中之至易至明者。然非明於天地之運行。習於三角之算術。則不能得確準。是時地圓地小之說。初入中土。驟聞而駭之者至衆。故先舉其至易甚明者。以示其可信焉。<br/>
</p></div></body>
</html>