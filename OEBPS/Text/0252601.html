<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 冷齋夜話 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->冷齋夜話 十卷
</h2>
<!--ed:-->江蘇巡撫採進本
<p>
<!--no:-->宋僧惠洪撰。惠洪一名德洪。字覺範。筠州人。大觀中游丞相張商英之門。商英敗。惠洪亦坐累謫朱崖。是書晁公武讀書志作十卷。與今本相合。然陳善捫蝨新話謂山谷西江月詞日側金盤墜影一首爲惠洪贗作。載於冷齋夜話。又引宋百家詩選云。冷齋夜話中。僞作山谷贈洪詩。韻勝不減秦少游。氣爽絕類徐師川云云。今本無此兩篇。蓋已經後人删削。非共完本。又每篇皆有標題。而標題或宂沓過甚。或拙鄙不文。皆與本書不類。其最刺謬者。如洪駒父詩話一條。乃引洪駒父之言。以正俗刻之誤。非攻洪駒父之誤也。其標題乃云洪駒父評詩之誤。顯相皆觸。又䢼亭湖廟一條。捧牲請福者。乃安世高之舟人。故神云舟有沙門乃不俱來耶。非世高自請福也。又追敍漢時建寺。乃爲秦觀作維摩贊緣起。非記世高事也。其標題乃云安世高請福䢼亭廟。秦少遊宿此。夢天女求贊。旣乖本事。且不成文。又蘇軾寄鄧道士詩一條。用韋應物寄全椒山中道士詩韻。乃記蘇詩。非記韋詩也。而其標題。乃云韋蘇州寄全椒道人詩。更全然不解文義。又惠洪本彭氏子。於彭淵材爲叔姪。故書中但稱淵材。不系以姓。而其標題乃皆改爲劉淵材。尤爲不考。此類不可殫數。亦皆後人所妄加。非所本有也。是書雜記見聞。而論詩者居十之八。論詩之中。稱引元祐諸人者又十之八。而黃庭堅語尤多。蓋惠洪猶及識庭堅。故引以爲重。其庭堅夢游蓬萊一條。山谷集題曰記夢。洪駒父詩話曰。余嘗問山谷。云此記一段事也。嘗從一貴宗室攜妓游僧寺。酒闌。諸妓皆散入僧房中。主人不怪也。故有曉然夢之非紛紜句。惠洪乃稱庭堅曾與共宿湘江舟中。親話有夢與道士游蓬萊事。且云今山谷集語不同。蓋後更易之。是殆竄亂其說。使故與本集不合。以自明其暱於庭堅。獨知其詳耳。晁公武詆此書名誕妄僞託者。卽此類歟。然惠洪本工詩。其詩論實多中理解。所言可取則取之。其託於聞之某某。置而不論可矣。<br/>
</p></div></body>
</html>