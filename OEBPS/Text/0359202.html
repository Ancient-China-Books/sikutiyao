<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 西菴集 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->西菴集 九卷
</h2>
<!--ed:-->浙江汪如瑮家藏本
<p>
<!--no:-->明孫蕡撰。蕡字仲衍。廣東順德人。洪武三年舉於鄉。旋登進士。授工部織染局使。遷虹縣主簿。召入爲翰林院典籍。出爲平原主簿。坐累逮擊。旋釋之。起爲蘇州經歷。復坐累戍遼東。旣而以嘗爲藍玉題畫。坐玉黨論死。事蹟具明史文苑傳。是編前有黃佐葉春及所撰小傳。稱蕡著述甚富。自茲集外。尚有通鑑前編綱目。孝經集善。理學訓蒙。和陶集古律詩。其孝經集善。則宋濂爲之序。蕡歿諸書散逸。其詩文今行世者。爲門人黎貞所編。然佐稱西菴集八卷。而是編詩八卷。文一卷。卷端題姑蘇葉初春選。或初春別加釐訂。抑佐但舉其詩集歟。蕡當元季綺靡之餘。其詩獨卓然有古格。雖神骨雋異。不及高啓。而要非林鴻諸人所及。小說載書生見蘇軾侍姬朝雲之魂者。得集句七言律詩十首。七言絕句十五首。今乃在此集第八卷末。蓋蕡游戲之筆。卽黃佐傳中所稱集古律詩一卷是也。黎貞乃綴於集後。又併載其序。遂似蕡眞有遇鬼事者。殆與林鴻集末附載張紅橋詩同一無識。姜南蓉塘詩話。又從而盛稱之。更無當矣。<br/>
</p></div></body>
</html>