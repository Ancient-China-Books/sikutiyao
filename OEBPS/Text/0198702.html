<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部六 儒家類存目二 小心齋劄記 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部六
<!--sf:-->儒家類存目二
</font><h2>
<!--ti:-->小心齋劄記 十六卷
</h2>
<!--ed:-->江蘇巡撫採進本
<p>
<!--no:-->明顧憲成撰。憲成字叔時。無錫人。萬歷庚辰進士。官至吏部文選司郞中。削籍歸。起南京光祿寺少卿。移疾不赴。終於家。崇禎初贈吏部右侍郞。諡端文。事蹟具明史本傳。憲成里居。與弟允成。修宋楊時東林書院。偕同志高攀龍錢一本薛敷教史孟麟于孔兼輩。講學其中。朝士慕其風者。多遙相應和。聲氣旣廣。標榜日增。於是依草附木之徒。爭相趨赴。均自目爲淸流。門戶角爭。遞相勝敗。黨禍因之而大起。恩怨糾結。輾轉報復。明遂以亡。雖憲成等主持淸議。本無貽禍天下之心。而旣已聚徒。則黨類衆而流品混。旣已講學。則議論多而是非生。其始不過一念之好名。其究也流弊所極。遂禍延宗社。春秋責備賢者。憲成等不能辭其咎也。特以領袖數人。大抵風節矯矯。不愧名臣。故於是書過而存之。以示瑕瑜不掩之意云爾。是書於萬歷戊申。同安蔡獻臣始爲刻版。其後刻於崑山。然兩本皆始於萬歷甲午。終於乙巳。止十二卷。此本乃其子與渟所刻。益以丙午至辛亥所記。增多四卷。卷數與明史藝文志合。當爲足本矣。<br/>
</p></body>
</html>