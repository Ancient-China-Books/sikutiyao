<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋億 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋億 六卷
</h2>
<!--ed:-->江蘇巡撫採進本
<p>
<!--no:-->明徐學謨撰。學謨字叔明。嘉定人。嘉靖庚戌進士。官至禮部尚書。是編序題春秋億。而卷首題曰徐氏海隅集。目錄又題曰外編。蓋其全集之一種。十二公各爲一篇。不載經文。而一一排比年月。隨經詮義。蓋漢代經傳別行。原不相屬。以乎創例。實古法也。大旨以春秋所書。皆據舊史。舊史所闕。聖人不能增益。如隱莊閔僖不書卽位。桓三年以後不書王。衞人陳人從王伐鄭不稱天。以及日月之或有或無。皆非聖人所筆削。一掃公羊穀梁無字非例之說。與孫復胡安國無事非譏之論。夫春秋之作。旣稱筆削。則必非全錄舊文。漫無襃貶。學謨持論。雖未免矯枉過直。然平心靜氣。不事囂爭。言簡理明。多得經意。實勝宋元諸儒之穿鑿。其駁夏時周月之說曰。爲下而先倍。烏在其爲春秋也。可謂要言不煩者矣。<br/>
</p></div></body>
</html>