<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 碧梧玩芳集 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->碧梧玩芳集 二十四卷
</h2>
<!--ed:-->永樂大典本
<p>
<!--no:-->宋馬廷鸞撰。廷鸞字翔仲。樂平人。淳祐七年進士。歷官右丞相兼樞密使。事蹟具宋史本傳。史稱其罷相歸後又十七年而卒。考廷鸞之罷。在度宗咸淳八年壬申。其歿當在元世祖至元二十六年己丑。今集中老學道院記。稱著雍困敦之歲。余年六十有七。則作是文時。去其病歿已不遠。似集爲其子端臨所編矣。其曰碧梧玩芳者。廷鸞家有碧梧精舍。晚年又自號玩芳病叟。因以爲名也。自明以來。外閒絕無傳本。惟永樂大典所收。頗存梗概。大抵駢體最工。理宗末年。又居兩制。朝廷大著作。多出其手。其他詩文。亦皆典贍秀潤。盎然有卷軸之味。端臨承藉世業。撰爲文獻通考。至今爲藝林寶重。卽廷鸞所學可知也。其集宋史不著錄。原編卷數已不可考。謹以今所存者。裒輯排比。分爲二十三卷。廷鸞又嘗倣呂祖謙大事記之例。作讀史旬編。以十年爲一旬。起帝堯元載甲辰。迄周顯德七年庚申。爲三十八帙。今全書雖佚。而緒論尚散見永樂大典中。併裒爲一卷。附於文後。共爲二十四卷。宋史稱廷鸞所著。又有六經集傳。話孟會編。楚辭補記。洙泗裔編。讀莊筆記諸書。今竝不傳。又稱其召試館職時。卽以疆君德重相權收直臣防近習爲對。爲將作少監時。論貢舉三事。又言宜蠲除被災州縣租賦。爲起居合人時。言太史當謹書災異。又言翕受敷施以壯人才之精神。虛心容納以植人言之骨幹。念邦本而以公滅私。嚴邊備而思患預防。同知樞密院時。言培命脈植根本崇寬大行忠厚。又言恢大度以優容。虛聖心而延佇。推內恕似假借。忍難行而聽納。則情無不達。理無不盡云云。其文今皆不見於集中。或奏疏別爲一編。故此集皆不見收歟。<br/>
</p></div></body>
</html>