<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 長江集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->長江集 十卷
</h2>
<!--ed:-->浙江汪啓淑家藏本
<p>
<!--no:-->唐賈島撰。島字閬仙。范陽人。初爲僧。名無本。後返初服。舉進士不第。坐𧩂責授長江主簿。終於普州司倉參軍。島之謫也。唐書本傳。謂在文宗時。王定保摭言。謂在武宗時。晁公武讀書志。謂長江祠中有宣宗大中九年墨制石刻。陳振孫書錄解題。亦稱遂寧刊本首載此制。二人皆辨其非。今考集中卷二有寄與令狐相公詩。不署其名。卷五有送令狐綯相公詩。卷六有謝令狐綯相公賜衣九事詩。又有寄令狐綯相公詩二首。則顯出綯名。考綯本傳。其爲相在大中四年十月與石刻墨制年號相合。然韓愈送無本師歸范陽詩。年譜在元和六年。本傳載島卒時年五十六。從大中九年逆數至元和六年。凡四十五年。則愈贈詩時島纔十二歲。自長江移普州。又在其後。則愈贈詩時島不滿十歲。恐無此理。今檢與綯諸詩。皆明言在長江以後。尚無顯證。至送綯詩中有梁園趨旌節句。又有是日榮遊汴。當時怯往陳句。當是楚鎮河中之時。若綯則未嘗爲是官。島安得有是語乎。知原集但作令狐相公。遂寧本各增一綯字。以遷就大中九年之制。經晁陳二家辨明。故後來刊本削去此制。而詩題所妄增。則未及改正耳。晁氏稱長江集十卷。詩三百七十九首。此本共存三百七十八首。僅佚其一。蓋猶舊本。唐音統籤載島送無可上人詩。獨行潭底影。數息樹邊身二句之下。自註一絕云。二句三年得。一吟雙淚流。知音如不賞。歸臥故山秋。晁氏其併此數之爲三百七十九耶。集中劍客一首。明代選本末二句。皆作今日把示君。誰有不平事。惟舊本才調集。誰有作誰爲。<span class="jiazhu">案爲字去聲。</span>馮舒兄弟嘗論之。以有字爲後人妄改。今此集正作誰爲。然則猶舊本之未改者矣。<br/>
</p></div></body>
</html>