<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十二 農家類 齊民要術 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十二
<!--sf:-->農家類
</font><h2>
<!--ti:-->齊民要術 十卷
</h2>
<!--ed:-->浙江巡撫採進本
<p>
<!--no:-->後魏賈思勰撰。思勰始末未詳。惟知其官爲高平太守而已。自序稱起自耕農。終於醯醢。資生之樂。靡不畢書。凡九十二篇。今本乃終於五穀果蓏。非中國物者。自序又稱商賈之事。闕而不錄。今本貨殖一篇。乃列於第六十二。莫知其義。中第三十篇爲雜說。而卷端又列雜說數條。不入篇數。一名再見。於例殊乖。其詞亦鄙俗不類。疑後人所竄入。然陳振孫書錄解題。稱其治生之道不仕則農爲名言。正見於卷端雜說中。則宋本已有之矣。思勰序不言作註。亦不云有音。今本句下之註。有似自作。然多引及顏師古者。考文獻通考。載李燾孫氏齊民要術音義解釋序。曰賈思勰著。此書專主民事。又旁摭異聞。多可觀。在農家最嶢然出其類。奇字錯見。往往艱讀。今運使祕丞孫公。爲之音義。解釋略備。其正名小物。蓋與揚雄郭璞相上下。不但借助於思勰也。則今本之註。蓋孫氏之書。特宋藝文志不著錄。其名不可考耳。董穀碧里雜存。以註中一石。當今二斗七升之文。疑其與魏時長安童謠百升飛上天句不合。（案斛律光齊人。非魏人。此語殊誤。）蓋未知註非思勰作也。錢曾讀書敏求記。云嘉靖甲申。刻齊民要術於湖湘。首卷簡端周書曰云云。原係細書夾註。今刋作大字。毛晉津逮祕書亦然。今以第二篇至六十篇之例推之。其說良是。蓋唐以前書。文詞古奧。校勘者不盡能通。輾轉譌脫。因而譌異。固亦事所恆有矣。<br/>
</p></body>
</html>