<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 廣雅 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->廣雅 十卷
</h2>
<!--ed:-->內府藏本
<p>
<!--no:-->魏張揖撰。揖字稚讓。淸河人。太和中。官博士。其名或從木作楫。然證以稚讓之字。則爲揖讓之揖。審矣。後魏江式論書表曰。魏初博士淸河張揖。著埤倉。廣雅。古今字詁。究諸埤廣。增長事類。抑亦於文爲益者也。然其字詁。方之許篇。或得或失矣。是式謂埤倉廣雅。勝於字詁。今埤倉字詁皆久佚。惟廣雅存。其書因爾雅舊目。博採漢儒箋註。及三蒼說文諸書。以增廣之。於揚雄方言。亦備載無遺。隋祕書學士曹憲爲之音釋。避煬帝諱。改名博雅。故至今二名並稱。實一書也。前有揖進表。稱凡萬八千一百五十文。分爲上中下。隋書經籍志。亦作三卷。與表所言合。然註曰梁有四卷。唐志亦作四卷。館閣書目。又云今逸。但存音三卷。憲所註本。隋志作四卷。唐志則作十卷。卷數各參錯不同。蓋揖書本三卷。七錄作四卷者。由後來傳寫。析其篇目。憲註四卷。卽因梁代之本。後以文句稍繁。析爲十卷。又嫌十卷煩碎。復併爲三卷。觀諸家所引廣雅之文。皆具在今本。無所佚脫。知卷數異而書不異矣。然則館閣書目所謂逸者。乃逸其無註之本。所謂存音三卷者。卽憲所註之本。揖原文實附註以存。未嘗逸。亦未嘗闕。惟今本仍爲十卷。則又後人析之以合唐志耳。考唐元度九經字樣序。稱音字改反爲切。實始於唐開成閒。憲雖自隋入唐。至貞觀時尚在。然遠在開成以前。今本乃往往云某字某切。頗爲疑竇。殆傳刻臆改。又非憲本之舊歟。<br/>
</p></div></body>
</html>