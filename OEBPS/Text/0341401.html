<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 澗泉集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->澗泉集 二十卷
</h2>
<!--ed:-->永樂大典本
<p>
<!--no:-->宋韓淲撰。淲有澗泉日記。已著錄。此其詩集也。淲詩稍不逮其父。而淵源家學。故非徒作。同時趙蕃號章泉有詩名。與淲竝稱曰二泉。李龏端平詩集序。所謂章澗二泉先生。方回詩所謂上饒有二泉者。卽指蕃與淲也。然其集世罕傳本。文獻通考。宋史藝文志。皆不著錄。方回瀛奎律髓。絕推重之。有世言韓澗泉名下固無虛士之語。尤稱其人家寒食常晴日。野老春遊近午天之句。而所錄淲作。亦屬寥寥。又戴復古輓淲詩。有三篇遺稿在。當竝史書傳句。復古自註。稱淲臨終作三詩。近厲鶚輯宋詩紀事。采摭極博。乃僅載所以商山人所以桃源人二首。而所以鹿門人一首佚焉。則淲之詩文。湮沒已久。今檢永樂大典所載。凡得詩二千四百餘首。詞七十九首。編爲二十卷。又得制詞一首。銘二首。亦併附焉。而所以鹿門人一編。終不可見。知所佚者尚多。然較諸書所載。僅得殘章斷句者。已可謂富有矣。觀淲所撰澗泉日記。於文章所得頗深。又制行淸高。恬於榮利。一意以吟咏爲事。平生精力。具在於斯。故雖殘闕之餘。所存仍如是之夥也。<br/>
</p></div></body>
</html>