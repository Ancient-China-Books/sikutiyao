<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 大全集 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->大全集 十八卷
</h2>
<!--ed:-->副都御史黃登賢家藏本
<p>
<!--no:-->明高啓撰。啓字季迪。長洲人。元末避張士誠之亂。遁居松江之靑邱。自號靑邱子。洪武初召修元史。授翰林院國史編修。官至戶部侍郞。後坐撰魏觀上梁文被誅。年僅三十九。事蹟具明史文苑傳。所著有吹臺集。江館集。鳳臺集。婁江吟稾。姑蘇雜詠。凡二千餘首。自選定爲缶鳴集十二卷。凡九百餘首。啓沒無子。其姪立。於永樂元年鏤版行之。至景泰初。徐庸掇拾遺佚。合爲一編。題曰大全集。劉昌爲之序。卽此本也。啓天才高逸。實據明一代詩人之上。其於詩擬漢魏似漢魏。擬六朝似六朝。擬唐似唐。擬宋似宋。凡古人之所長。無不兼之。振元末纖穠縟麗之習。而返之於古。啓實爲有力。然行世太早。殞折太速。未能鎔鑄鑄化。自爲一家。故備有古人之格。而反不能名啓爲何格。此則天實限之。非啓過也。特其摹仿古調之中。自有精神意象。在乎其閒。譬之褚臨禊帖。究非硬黃雙鉤者比。故終不與北地信陽。太倉歷下。同爲後人詬病焉。<br/>
</p></body>
</html>