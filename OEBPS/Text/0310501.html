<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 嵇中散集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部一
<!--sf:-->別集類一
</font><h2>
<!--ti:-->嵇中散集 十卷
</h2>
<!--ed:-->兩江總督採進本
<p>
<!--no:-->舊本題晉嵇康撰。案康爲司馬昭所害。時當塗之祚未終。則康當爲魏人。不當爲晉人。晉書立傳。實房喬等之舛誤。本集因而題之。非也。隋書經籍志。載康文集十五卷。新舊唐書竝同。鄭樵通志略。所載卷數尚合。至陳掁孫書錄解題。則已作十卷。且稱康所作文論六七萬言。其存於世者僅如此。則宋時已無全本矣。疑鄭樵所載。亦因仍舊史之文。未必眞見十五卷之本也。王楙野客叢書云。嵇康傳曰。康喜談名理。能屬文。撰高士傳贊。作太史箴。聲無哀樂論。余得毘陵賀方回家所藏繕寫嵇康集十卷。有詩六十八首。今文選所載。才三數首。選惟載康與山巨源絕文書一首。不知又有與呂長梯絕交一書。選惟載養生論一篇。不知又有與向子期論養生難荅一篇四千餘言。辨論甚悉。集又有宅無吉凶攝生論難上中下三篇。難張遼自然好學論一首。管蔡論釋私論明膽論等文。崇文總目。謂嵇康集十卷。正此本爾。唐藝文志。謂嵇康集十五卷。不知五卷謂何觀楙所言。則樵之妄載確矣。此本凡詩四十七篇。賦一篇。書二篇。雜著二篇。論九篇。箴一篇。家誡一篇。而雜著中嵇荀錄一篇。有錄無書。實共詩文六十二篇。又非宋本之舊。蓋明嘉靖乙酉。吳縣黃省會所重輯也。楊愼丹鉛錄。嘗辨阮籍卒於康後。而世傳籍碑爲康作。此本不載此碑。則其考核猶爲精審矣。<br/>
</p></body>
</html>