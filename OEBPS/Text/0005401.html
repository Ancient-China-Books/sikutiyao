<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 易學啓蒙翼傳 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->易學啓蒙翼傳 四卷
</h2>
<!--ed:-->內府藏本
<p>
<!--no:-->元胡一桂撰。一桂之父方平。嘗作易學啓蒙通釋。一桂更推闡而辨明之。故曰翼傳。自序稱去朱子纔百餘年。而承學漸失。如圖書已釐正矣。復仍劉牧之謬者有之。卜筮之數。灼如丹青矣。復祖尚元旨者又有之。因於本義附錄纂疏外。復輯爲是書。凡爲內篇者三。一曰舉要。以發辭變象占之義。二曰明筮。以考史傳卜筮卦占之法。三曰辨疑。似辨河圖洛書之同異。皆發明朱子之說者也。爲外篇者一。則易緯候諸書。以及京房飛候。焦贛易林。揚雄太元。司馬光潛虚。以至邵子皇極經世諸法。亦附概其概。以其皆易之支流。故別之曰外。大致與其父之書互相出入。而方平主於明本旨。一桂主於辨異學。故體例各殊焉。<br/>
</p></div></body>
</html>