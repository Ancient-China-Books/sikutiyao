<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 童溪易傳 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->童溪易傳 三十卷
</h2>
<!--ed:-->直隸總督採進本
<p>
<!--no:-->宋王宗傳撰。宗傳字景孟。寧德人。淳熙八年進士。官韶州教授。董眞卿以爲臨安人。朱彝尊經義考。謂是書前有寧德林焞序。稱與宗傳生同方。學同學。同及辛丑第。則云臨安人者誤矣。宗傳之說。大概祧梁孟而宗王弼。故其書惟憑心悟。力斥象數之弊。至譬於誤註本草之殺人。焞序述宗傳之論。有性本無說聖人本無言之語。不免渉於異學。與楊簡慈湖易傳宗旨相同。蓋弼易祖尚元虚。以闡發義理。漢學至是而始變。宋儒掃除古法。實從是萌芽。然胡程祖其義理。而歸諸人事。故似淺近而醇實。宗博及簡。祖其元虚。而索諸性天。故似高深而幻窅。考沈作喆作寓簡。第一卷多談易理。大抵以佛氏爲宗。作喆爲紹興五年進士。其作寓簡。在淳熙元年。正與宗傳同時。然則以禪言易。起於南宋之初。特作喆無成書。宗傳及簡。則各有成編。顯闡別徑耳。春秋之書事。檀弓之記禮。必謹其變之所始。錄存是編。俾學者知明萬歷以後。動以心學說易。流別於此二人。亦說周禮者。存俞庭椿邱葵意也。<br/>
</p></div></body>
</html>