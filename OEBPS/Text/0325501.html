<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 龍雲集 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->龍雲集 三十二卷
</h2>
<!--ed:-->浙江鮑士恭家藏本
<p>
<!--no:-->宋劉弇撰。弇字偉明。安福人。元豐二年進士。復中博學宏詞科。初知峨眉縣。改博士。元符改元。進南郊大禮賦。除祕書省正字。歷實錄院檢討。事蹟具宋史本傳。是集名曰龍雲者。書錄解題謂龍雲安福鄉名。弇所居也。其文不名一格。大都氣體宏整。詞致敷腴。周必大作是集序。謂其醺經飫史。吞吐百氏。爲足繼歐陽修之後。而上接韓文。則推許未免溢分。宋史本傳。稱其文剷削瑕纇。卓詭不凡。庶幾乎近其實矣。詩雖才地稍弱。要亦峭拔不俗。異於庸音之足曲也。其集初刊於浦城。僅二十五卷。紹興四年。其鄉人羅良弼。搜求別本。益以彭德源曾如晦等所編。又得宏詞時議諸篇於郭明叔家。總六百三十一首。釐爲三十二卷。後附銘及良弼跋。歲久版佚。明宏治中劉璋復序而重刊。吳之振撰宋詩鈔。不及弇集。曹庭棟撰宋詩存。始補收之。蓋傳本較稀。故之振偶未見云。<br/>
</p></div></body>
</html>