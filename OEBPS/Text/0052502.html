<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 春秋年表 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋年表 一卷
</h2>
<!--ed:-->浙江鮑士恭家藏本
<p>
<!--no:-->不著撰人名氏。陳振孫書錄解題云。春秋二十國年表一卷。不知何人作。自周而下。次以魯蔡曹衞滕晉鄭齊秦楚宋𣏌陳吳越邾莒薛小邾。館閣書目有年表二卷。元豐中楊彥齡撰。自周之外。凡十三國。又董氏藏書志。有年表。無撰人。自周至吳越。凡十國。征伐朝覲會同皆書。今此表正二十國。與書錄解題所載同。蓋卽陳振孫所見也。其書在宋本自單行。岳珂雕印九經。乃以附春秋之後。珂記云。春秋年表。今諸本或闕號名。或紊年月。參之經傳。多有舛錯。今皆爲刊正。諸國君卒與立皆書。惟魯闕。今依經傳添補。廖本無年表歸一圖。今旣刊公穀。幷補二書。以附經傳之後。是此書經珂刊補。與馮繼先之名號歸一圖同刻者。通志堂經解。不考岳珂之語。乃與名號歸一圖。連爲一書。亦以爲馮繼先所撰。誤之甚矣。<br/>
</p></div></body>
</html>