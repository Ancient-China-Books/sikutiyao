<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部三
<!--sf:-->易類三
</font><h2>
<!--ti:-->易變體義 十二卷
</h2><p>
<!--no:-->宋都絜撰。絜字聖與。丹陽人。紹興中官吏部郎中。知德慶府。絜父郁。字子文。嘗爲惠州教官。平生畱心易學。絜因以所聞於父者爲是書。大旨謂卦爻辭義。先儒之論已詳。故專明變體。今考左傳。載周易諸占。所謂某卦之某卦者。凡十事。似乎因其動爻。隨機斷義。不必盡易之本旨。然王子伯廖。論鄭公子曼滿。稱其在周易豐之離。游吉論楚子。稱周易有之。在復之頤曰迷復凶。荀首論邲之戰。稱周易有之。在師之臨。曰師出以律。否臧凶。蔡墨論龍見於絳。稱周易有之。在乾之姤。曰潛龍勿用。其同人曰見龍在田。其大有曰飛龍在天。其夬曰亢龍有悔。其坤曰見羣龍元首吉。坤之剥曰龍戰於野云云。皆末嘗卜筮。而咸稱變體。知古來周易。原有此一義矣。但古書散佚。其說不傳。而絜以義理揣摩。求其崖略。其中巧相符合者。如坤之初六。履霜堅冰至。則曰此坤之復也。月令孟冬水始冰。仲冬冰益壯。始則薄而未堅。壯則堅而難泮。故爻曰履霜。以坤爲十月之卦。又曰堅冰至者。則變體爲復。乃十一月之卦也。家人上九有孚威如終吉。則曰此家人之既濟也。雜卦曰既濟。定也。彖曰正家而天下定。天下之本在國。國之本在家。家之本在身。反身而誠。孰敢不聽。父子夫婦兄弟。莫不安分循理。而天下化之。無事而定矣。故變體爲既濟。而曰有孚威如。反身之謂也。如此之類。皆不事傅會。而自然貫通。立義亦皆正大。亦有渉於牽強者。如家人六四富家大吉。則曰此乾之同人也。自道以觀。身家皆爲我累。而況富乎。其有家也。姑以同乎人而已。不以家爲累也。其家之富。亦以同乎人而已。不以富爲累也。蓋極高明而道中庸。所以爲中人法。凡如此類。則務爲穿鑿。以求合乎卦變之說。而義亦不醇。又多引老莊之辭。以釋文周之經。則又王弼韓康伯之流弊。一變而爲王宗傳楊簡者矣。然宋人遺籍。傳者日稀。是書雖瑜不掩瑕。亦瑕不掩瑜。分別觀之。以備言變體之一家。亦無不可也。宋志作十六卷。玉海引續書目曰。自乾之姤。至未濟之解。以意演之。爻爲一篇。凡三百八十四篇。馮椅易學附錄曰。都氏易。先以理而次以象義。毎卦終又有統論。今考永樂大典。所載爻義。皆分載於各爻之下。而無所謂卦終之統論。與玉海合。意應麟所見。卽輯永樂大典時所據之本。已非其全矣。今永樂大典。又闕豫隨大畜大壯睽蹇中孚等七卦。及晉卦之後四爻。謹裒合排比。編爲十二卷。又其書單明爻義。不及彖與大小象。故經文亦不全載。從絜之舊焉。
</p><br/></div></body></html>