<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 讀左補義 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->讀左補義 五十卷
</h2>
<!--ed:-->浙江巡撫採進本
<p>
<!--no:-->國朝姜炳璋撰。炳璋有詩序補義。已著錄。是書欲破說春秋者屈經從例之弊。謂春秋無例。左傳所言之例。皆史氏之舊文。其凡有五。一曰西周舊典。二曰東遷後列國相沿之例。三曰魯史自相傳授之例。四曰霸國更定之例。五曰魯君臣私定之例。杜預所謂凡例皆周公之禮經。變例皆聖人之新意者。未爲定論。其援據頗典博。參考亦頗融貫。然謂史氏相沿。有此五例。左氏遂據以推測聖經可也。謂春秋全因五例之舊文。則聖人直錄魯史。不筆不削。何以云其義竊取。何以云知我罪我其惟春秋乎。觀襄公二十年傳。寧殖曰。名藏在諸侯之策。曰孫林父寧殖出其君。而經書襄公十四年夏四月己未。衞侯出奔齊。是亦不盡用策書之明證矣。所註用杜解者十之六七。兼採他說。幷參以己意。亦頗簡潔。而傳後必附以說。簡端又冠以評。或論事。或論文。如坊選古文之例。殊非註經之體也。<br/>
</p></div></body>
</html>