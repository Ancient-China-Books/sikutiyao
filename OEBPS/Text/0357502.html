<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 登州集 二十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->登州集 二十三卷
</h2>
<!--ed:-->福建巡撫採進本
<p>
<!--no:-->明林弼撰。弼字元凱。龍溪人。元至正戊子進士。爲漳州路知事。明初以儒士修禮樂書。授吏部主事。官至登州府知府。弼嘗與王廉同使安南。以卻贐金爲太祖所器。生平著作。有梅雪齋稾。使南安集。是集總名登州。蓋彙爲一編。總題以所終之官也。凡詩七卷。文十六卷。其使安南集。宋濂曾爲之序。稱其文辭爾雅。王褘亦嘗贈以詩。與之唱酬。其墓誌卽王廉所作。稱其詩文皆雄偉跌宕。淸峻之語。夐出塵表。蓋明初閩南以明經學古。擅名文苑者。弼實爲之冠也。弼又名唐臣。以時禁國號。名氏遂仍舊名。是弼其初名。唐臣乃其改名。朱彝尊明詩綜。則云弼初名唐臣。當由宋濂序謂唐臣更名爲弼致誤。然宋序未嘗言初名唐臣也。至弼改名旣久。而此本之首。尚署林唐臣撰。殊乖其實。今仍署弼名著之錄焉。<br/>
</p></body>
</html>