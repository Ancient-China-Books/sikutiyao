<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部二十四
<!--sf:-->地理類一
</font><h2>
<!--ti:-->新安志 十卷
</h2><p>
<!--no:-->宋羅願撰。願有爾雅翼。已著錄。初梁蕭幾作新安山水記。王篤又作新安記。唐亦有歙州圖經。及宋大中祥符中。李宗諤撰次州郡圖經。頒之天下。於是舊志皆佚。洎經方臘之亂。新圖經亦隨散失。願嘗雜采諸書。創爲稾本而未就。淳熙二年。趙不悔爲州守。乃俾願續成之。其書第一卷爲州郡。第二卷爲物產貢賦。第三卷至五卷爲所屬之歙休寧祁門婺源績溪黟六縣。第六卷七卷爲先達。第八卷爲進士題名。凡賢良明經賜策獻策特奏名武擧皆附之。義民仙釋。亦併在是卷。九卷爲牧守。十卷爲雜錄。敍述簡括。引據亦極典核。於先達皆書其官。別於史傳。較爲有體。其物產一門。乃願專門之學。徵引尤爲該備。其所誌貢物。如乾蕷藥臘芽茶細布之類。皆史志所未載。所列先達小傳。具有始末。如汪藻曾爲符寶郞之類。亦多史傳所遺。趙不悔序。稱其博物洽聞。故論載甚廣。而其序事簡括不繁。又自得立言之法。願自序亦自以爲儒者之書。具有微旨。不同鈔取記簿。皆不愧也。程敏政新安文獻志。記願所作胡舜陟墓誌後曰。鄂州新安志。於王黼之害王俞。秦檜之殺舜陟。皆略而不書。非杏庭虛谷一白之。則其跡泯矣。然則是書精博。雖未易及。至其義類取舍之閒。疑有大可議者。姑記二事以驗觀者云云。案劉克莊後村詩話。謂舜陟欲爲秦檜父建祠。高登不可。因劾登以媚檜。會舜陟別以他事忤檜下獄死。登乃得免。則舜陟之死。乃欲附於檜。而反見擠耳。願之不書。殆非無意。未可遽以爲曲筆也。
</p><br/></div></body></html>