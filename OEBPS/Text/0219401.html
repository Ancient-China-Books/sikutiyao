<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->大統歷志 八卷
<!--ti:-->附錄 一卷
</h2><p>
<!--no:-->國朝梅文鼎撰。初。元郭守敬作授時歷。其法較古爲密。明初所頒大統歷。卽用其舊法。歲久漸差知歷者恆有異議。至崇禎閒。徐光啓推衍西法。分局測驗。疎舛益明。欽天監正戈豐年無以復爭。乃諉其過於守敬。孫承澤作春明夢餘錄。又力辨守敬爲歷中之聖。惜不能盡用其法。聚訟迄無定論。康熙丙午。開局纂修明史。史官以文鼎精於算數。就詢明歷得失之源流。文鼎因卽大統舊法。詳爲推衍註釋。輯爲此編。以持其平。分原書爲法原立成推步三部。法原之目七。曰句股測量。曰弧矢割圓。曰黃赤道差。曰黃赤道內外。曰白道交周。曰日月五星平立定三差。曰里差漏刻。立成之目四。曰太陽盈縮。曰太陰遲疾。曰晝夜刻分。曰五星盈縮。推步之目六。曰氣朔。曰日躔。曰月離。曰中星。曰交食。曰五星。法原所以取數。立成所以紀數。推步所以紀法。皆剖析分明。具有條理。蓋文鼎於象緯運行。實能究極其所以然。與疇人子弟。沿世業而守成法者。所見固不同也。歷算之家。測未來者當以新法。推已往者則當各求以本法。知其所以疎。而後可以得其密。知其所以舛。而後可以得其眞。知其所以漸差。而後可以窮其至變。則是書雖明郭氏之法。亦測天者前事之師矣。其書舊不分卷。今以所立十七目。一目定爲一卷。以便循覽焉。
</p><br/></div></body></html>