<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 方是閒居士小稾 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->方是閒居士小稾 二卷
</h2>
<!--ed:-->兩淮鹽政採進本
<p>
<!--no:-->宋劉學箕撰。學箕字習之。崇安人。劉韐之曾孫。劉子翬之孫。劉㻫之子也。閒居不仕。自號種春子。家饒池館。有堂曰方是閒。故又號方是閒居士。是編上卷古今體詩一百七十一首。下卷賦及雜文二十七首。長短調三十八首。前有嘉定閒建陽劉淮東里趙蕃開封趙必愿三序。末有學箕自記。及其門人游彬等跋。初已鋟版。因兵亂散失。元至正辛丑。其裔孫名張者。復重刊之。此編蓋從刻本影鈔者也。劉淮序。稱其筆力豪放。詩摩香山之壘。詞拍稼軒之肩。今觀集中諸詞。魄力雖少遜辛棄疾。然如其和棄疾金縷詞韻述懷一首。悲壯激烈。忠孝之氣。奕奕紙上。不愧爲韐之子孫。雖置之稼軒集中。殆不能辨。准所論者不誣。至其詩雖大體出白居易。而氣味頗薄。歌行則往往放筆縱橫。時露奇崛。或傷於稍快稍麤。與居易又別一格。淮以爲抗衡居易。則似尚未能矣。<br/>
</p></div></body>
</html>