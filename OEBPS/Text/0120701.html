<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 唐大詔令集 一百三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->唐大詔令集 一百三十卷
</h2>
<!--ed:-->編修朱筠家藏本
<p>
<!--no:-->宋宋敏求編。敏求字次道。趙州平棘人。參知政事綬之子。進士及第。官至史館修撰。龍圖閣直學士。事蹟具宋史本傳。敏求嘗預修唐書。又私撰唐武宗以下實錄一百四十八卷。於唐代史事最爲諳悉。此集乃本其父綬手輯之本。重加緒正。爲三十類。熙寧三年。自爲之序。稱繕寫成編。會忤權解職。顧翰墨無所事。第取唐詔令目其集。而弆藏之云云。蓋其以封還李定詞頭。由知制誥罷奉朝請時也。其書世無刊本。輾轉鈔傳。譌誤頗甚。中闕卷第十四至二十四。八十七至九十八。凡二十三卷。參校諸本皆同。其脫佚蓋已久矣。唐有天下三百年。號令文章。粲然明備。敏求父子。復爲裒輯編類。使一代高文典册。眉列掌示。頗足以資考據。其中不盡可解者。如裴度門下侍郞。彰義軍節度使。宣慰等使制。據舊唐書。其文乃令狐楚所草。制出後。度請改制內翦其類爲革其志。改更張琴瑟爲近輟樞衡。改煩我台席爲授以成算。憲宗從之。楚亦因此罷內職。是當時宣布者。卽度奏改之辭。今此集所載。尚仍楚原文。不從改本。未詳何故。又寶歷元年册尊號赦書。據敬宗本紀。時李紳貶官。李逢吉等不欲紳量移。乃於赦書節文內。但言左降官已經量移者。量移近處。不言未量移者。宜與量移。翰林學士上疏論列。帝命追赦書添改之。今此集所載。祇及赦罪一條。而無左降官量移之文。疑亦有所佚脫。又舊唐書所載詔旨最多。今取以相較。其大半已入此集。而亦有遺落未載者。如紀號則改元天祐詔。除授則尹思貞御史大夫李光弼兵馬副元帥諸制。追贈則張說贈太師。楊綰顏眞卿李絳贈司徒。郭曖贈太傅。鄭朗贈司空。田布贈僕射諸詔。優禮則杜佑蕭俛致仕諸詔。獎勸則勞解琬。獎李朝隱。襃美令狐彰。獎伊西北庭二鎭諸詔。謫降則王毛仲韓皐呂渭張又新李續之熊望貶官諸詔。誅竄則決殺長孫昕。流裴景仙裴茂諸敕。皆關朝廷舉措之大者。而此集並闕而不登。以敏求博洽。不應疎於蒐採。或卽在散佚之中。亦未可定也。然唐朝實錄。今旣無存。其詔誥命令之得以考見者。實藉有是書。亦可稱典故之淵海矣。<br/>
</p></div></body>
</html>