<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 師山文集 八卷 遺文 五卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->師山文集 八卷
<!--ti:-->遺文 五卷
<!--ti:-->附錄 一卷
</h2>
<!--ed:-->安徽巡撫採進本
<p>
<!--no:-->元鄭玉撰。玉有春秋闕疑。已著錄。是編文集八卷。前有至正丁亥程文序。又有至正庚寅玉自序。蓋卽玉所自編。惟序稱名曰餘力稾。以見吾學之不專於文詞。則集名似後人追改。然王褘序及楊士奇跋。已皆稱師山集。則初刻時已改名矣。遺文五卷。不知何人所編。程敏政跋玉釣臺詩卷。稱其裔孫虯裝潢成册。張駿和敏政詩跋。亦稱玉裔孫鯨虯。皆能詩。其或出虯等之手歟。附錄一卷。則當時酬贈詩文。及後人題詠也。玉自序。謂韓柳歐蘇。塗天下之耳目。置斯民於無聞見之地。道之不明。文章障之。道之不行。文章尼之。其與洪君實書。又力詆唐皇甫湜。其言殊妄。汪克寬作玉行狀。稱其文以正大剛直之氣。發爲雄渾警拔之詞。感慨頓挫。簡潔純粹。然紀事樸實。不爲雕鏤鍛鍊。跌宕怪神之作。出入馬遷班固。而根之以六經之至理。其推尊亦太過。然玉學術本醇。克寬所謂。大抵主於明正道。扶世教者。其論不誣。其文皆雅潔不支。歐陽元所謂嚴而有法者。<span class="jiazhu">案元此語亦見克寬誌中。</span>亦爲不愧。其送葛子熙序。稱陸子之質高明。故好簡易。朱子之質篤實。故好邃密。所入之途有不同。及其至也。三綱五常。仁義道德。豈有不同者哉。況同是堯舜。同非桀紂。同尊周孔。同排釋老。同以天理爲公。同以人欲爲私。大本達道。無有不同者。學者不求其所以同。惟求其所以異。此豈善學聖賢者哉。又與汪眞卿書。稱朱子盡取羣賢之書。析其同異。歸之至當。使吾道在宇宙。如靑天白日。萬象燦然。莫不畢見。然自是以來。三尺之童。卽談忠恕。目未識丁。亦聞性與天道。一變而爲口耳之弊。蓋古人之學。以所到之深淺。爲所見之高下。所言皆實事。今人之學。所見雖遠。而皆空言。此豈朱子畢盡精微以教世之意哉。其言皆辨別眞僞。洞見癥結。無講學家門戶之見。知其授命成仁。搘拄名教。不自剽竊語錄中來矣。<br/>
</p></div></body>
</html>