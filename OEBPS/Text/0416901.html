<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 柴氏四隱集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->柴氏四隱集 三卷
</h2>
<!--ed:-->浙江鮑士恭家藏本
<p>
<!--no:-->宋柴望及其從弟隨亨元亨元彪之詩文也。望有丙丁龜鑑。已著錄。隨亨字瞻屺。登文天祥牓進士。歷知建昌軍事。元亨字吉甫。與隨亨同擧進士。歷官朝散大夫荊湖參制。元彪字炳中。號澤臞居士。嘗官察推。宋亡以後。兄弟倶遁跡不仕。時稱柴氏四隱。望所著有道州台衣集。詠史詩。凉州鼓吹。元彪所著。有襪線集。隨亨元亨。著作散佚。其集名皆不可考。明萬歷中。其十一世孫復貞等。蒐羅遺稾。元亨之作。已無復存。因合望與隨亨元彪詩文。共爲一集。仍以四隱爲名。因舊稱也。世所行者。僅望秋堂一集。而實非足本。錢塘吳允嘉始得刻本鈔傳之。又據江山志。及吳氏詩永。益以集外詩五首。遂爲完書。其詩格頗近晚唐。無宋人杈椏之習。隨亨元彪所作。差遜其兄。然諒節高風。萃於一門。雖遺編零落。而幽憂悲感之意。託諸歌吟者。往往猶可考見。存之足以勵風教。正非徒以文章重矣。<br/>
</p></div></body>
</html>