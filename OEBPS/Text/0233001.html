<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 宋朝名畫評 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->宋朝名畫評 三卷
</h2>
<!--ed:-->浙江范懋柱家天一閣藏本
<p>
<!--no:-->宋劉道醇撰。書分六門。一曰人物。二曰山水林木。三曰畜獸。四曰花草翎毛。五曰鬼神。六曰屋木。每門之中。分神妙能三品。每品又各分上中下。所錄凡九十餘人。首有敍文。不著名氏。其詞亦不類序體。疑爲書前發凡。後人以原書無序。析出別爲一篇也。案朱景元名畫錄。分神妙能逸四品。而此仍從張懷瓘例。僅分三品。殆謂神品足以該逸品。故不再加分析。抑或無其人以當之。姑虛其等也。又黃休復益州名畫錄。列黃筌及其子居寀於妙格下。而此書於人物門則筌居寀竝列入妙品。花木翎毛門則筌居寀又列入神品。蓋卽一人。亦必隨其技之高下而品騭之。其評論較爲平允。其所敍諸人事實。詞雖簡略。亦多有足資考核者焉。<br/>
</p></body>
</html>