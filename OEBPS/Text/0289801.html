<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 賈氏談錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->賈氏談錄 一卷
</h2>
<!--ed:-->永樂大典本
<p>
<!--no:-->宋張洎撰。洎字思黯。改字偕仁。全椒人。初仕南唐。爲知制誥中書舍人。入宋爲史館修撰翰林學士。淳化中官至參知政事。事蹟具宋史本傳。是書乃洎爲李煜使宋時錄所聞於賈黃中者。故曰賈氏談錄。前有自序。題庚午歲爲宋太祖開寶三年。宋史賈黃中傳。載黃中官左補闕。在開寶初。與此序合。蓋其時爲洎館伴也。又序末稱貽諸好事。而晁公武讀書志。乃稱南唐張洎。奉使來朝。錄賈黃中所談。歸獻其主。殆偶未檢此序歟。史稱黃中多知臺閣故事。談論亹亹。聽者忘倦。故此錄所述。皆唐代軾聞。晁氏稱原書凡三十餘事。明陶宗儀說郛。所載僅九事。宋曾慥類說。所載亦僅十七事。惟永樂大典所載。較曾陶二本爲詳。今從各韻蒐輯。參以說郛類說。共得二十六事。視洎原目。蓋已及十之九矣。原敍一篇。類說及永樂大典皆佚之。惟說郛有其全文。今仍錄冠卷首。以補其闕。是書雖篇帙無多然如牛李之黨。其初肇釁於口語。爲史所未及。而周秦行紀一書。晁公武亦嘗據此錄以辨韋瓘之誣。他如興慶宮華淸宮含元殿之制。淡墨題榜之始。以及院體書百衲琴澄泥研之類。皆足以資考核。較他小說。固猶爲切實近正也。<br/>
</p></div></body>
</html>