<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 書小史 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->書小史 十卷
</h2>
<!--ed:-->浙江巡撫採進本
<p>
<!--no:-->宋陳思撰。思有寶刻叢編。已著錄。是書以歷代書家小傳纂次成帙。前有咸淳丁卯天台謝愈修序。書中所載。自庖犧迄五季。凡紀一卷。載帝王爲五十一人。傳九卷。首后妃十人。附以諸女十三人。次諸王二十七人。次蒼頡至郭忠恕。共四百三十人。如中閒閨秀一門。自宐依史例退置史末。乃以廁於后妃諸王之閒。殊爲乖舛。又如北齊彭城王浟。本無能書之名。惟史載其以歲時書迹未工。爲博士韓毅所戲。思因此一節。遂一概採入書家中。尤屬泛濫。迥不及書苑菁華之詳密。特其排比薈萃。用力亦勤。自張彥遠名畫。法書。各有記錄。嗣後品錄畫家者多。品錄書家者少。思蒐羅編輯。彙爲斯編。亦足以爲考古者檢閱之助也。<br/>
</p></div></body>
</html>