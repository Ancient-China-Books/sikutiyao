<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十五 總集類存目二 蓉溪書屋集 四卷 續集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十五
<!--sf:-->總集類存目二
</font><h2>
<!--ti:-->蓉溪書屋集 四卷
<!--ti:-->續集 五卷
</h2>
<!--ed:-->浙江巡撫採進本
<p>
<!--no:-->正集明方豪編。續集高第編。豪有斷碑集。已著錄。第緜州人。正德甲戌進士。初緜州左都御史金爵。居州城東三里。所居有水。迤邐而南。入於涪江。水上多植芙蓉。因以名溪。頗擅林壑之勝。爵以按察使罷歸時。嘗構屋數楹。徜佯其閒。名之曰蓉溪書屋。後復起掌憲。思之不置。於是禮部尚書劉春喬宇等。皆有賦詠。以紀其勝。士大夫聞而和者甚多。正德十四年。因屬豪裒集成書。凡作者七十八人。至嘉靖二年。繼和者益衆。復屬第編爲續集。凡作者七十一人。爵字舜擧。成化己丑進士。官至刑部尚書。其父良貴。以進士累官左參政。子皋。以進士爲翰林。皡亦以進士爲主事。三世通顯。交遊甚盛。故一時題贈。至盈八九卷云。<br/>
</p></div></body>
</html>