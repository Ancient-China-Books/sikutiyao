<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 陸士龍集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->陸士龍集 十卷
</h2>
<!--ed:-->編修勵守謙家藏本
<p>
<!--no:-->晉陸雲撰。雲與兄機齊名。時稱二陸。史謂其文章不及機。而持論過之。今觀集中諸啓。其執辭諫諍陳議鯁切。誠近於古之遺直。至其文藻麗密。詞旨深雅。與機亦相上下。平吳二俊。要亦未易優劣也。隋書經籍志。載雲集十二卷。又稱梁十卷。錄一卷。是當時所傳之本。已有異同。新唐書藝文志。但作十卷。則所謂十二卷者。已不復見。至南宋時。十卷之本。又漸湮沒。慶元閒信安徐民瞻。始得之於秘書省。與機集竝刊以行。然今亦未見宋刻。世所行者。惟此本。考史稱雲所著文詞。凡三百四十九篇。此僅錄二百餘篇。似非足本。蓋宋以前相傳舊集。久已亡佚。此特裒合散亡。重加編輯。故敍次頗爲叢雜。如荅兄平原詩二首。其行矣怨路長一首。乃機贈雲之作。故馮惟訥詩紀。收入機詩內。而此本誤作雲荅機詩。又綠房含靑實四語。及逍遙近南畔二語。皆自藝文類聚芙渠部嘯部摘出。佚其全篇。故詩紀以爲失題。系之卷末。但註見藝文某部。此乃直標曰芙蓉。曰嘯。殆明人不學者所編。又出詩紀之後矣。特是雲之原集。旣不可見。惟藉此以傳什一。故悉仍其舊錄之。姑以存其梗概焉。<br/>
</p></div></body>
</html>