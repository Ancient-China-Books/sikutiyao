<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十九 政書類存目一 諡苑 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十九
<!--sf:-->政書類存目一
</font><h2>
<!--ti:-->諡苑 二卷
</h2>
<!--ed:-->浙江范懋柱家天一閣藏本
<p>
<!--no:-->明朱睦㮮撰。睦㮮有易學識遺。已著錄。是編上卷輯古諡法十二家。曰史記諡法解。曰周書諡法。曰蔡邕獨斷諡法。曰蘇洵諡法。曰周公諡法。曰春秋諡法。曰廣諡法。曰沈約諡法。曰賀琛諡法。曰扈蒙諡法。曰鄭樵諡法。曰陳思諡法。其周公春秋廣諡沈約賀琛扈蒙六家。因王圻續文獻通考之舊。餘六家則睦㮮增輯也。周亮工作書影。嘗疑漢蕭何諡曰文終。不知於諡法居何等。今考周公諡法下卷乃有終字。則其傳已久。然其書最不可解。堯舜禹湯謂之諡。此猶相傳有說。帝皇王侯君公。亦列爲諡。設帝當諡帝。將曰帝帝。王當諡王。當曰王王乎。又設帝當諡王侯。當曰王帝侯帝。王侯當諡帝。當曰帝王帝侯乎。此等宜有所辨正。一概因其原文。不足以爲考證。王圻續文獻通考。舛漏百出。其與古書不合者。皆校刻之誤。乃據之以註異同。尤爲失考。唐會要亦有諡法篇。漏而不收。亦爲疎略。下卷列明代王侯以下。至於守令之諡。不及鮑應鼇書之賅備。又頗舛誤。參以諸書。如徐溥諡文靖。而曰文穆。顧鼎臣諡文康。而曰文簡。喬宇諡莊簡。而曰端簡。馬昂諡恭襄。而曰忠襄。墨麟諡榮毅。而曰文毅。不一而足。則亦不盡可據矣。<br/>
</p></div></body>
</html>