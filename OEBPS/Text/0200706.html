<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部七 儒家類存目三 理學辨 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部七
<!--sf:-->儒家類存目三
</font><h2>
<!--ti:-->理學辨 一卷
</h2>
<!--ed:-->浙江巡撫採進本
<p>
<!--no:-->國朝王庭撰。庭字言遠。嘉興人。順治己丑進士。官至山西布政使。是書以宋明諸儒。互有得失。因以己意訂正之。意在掃衆說之轇轕。破諸家之門戶。然過於自用。往往不醇。譚旭謀道續錄曰。偶過坊閒。見王言遠理學辨。悅其名也。購得之。時一披覽。百孔千瘡。殊不可耐。據其所言。宋代直無完儒。異哉。邪說之害道。一至此乎。如以混沌言太極。以心知言性。以用言道。以心言理。天人看作兩股。內外判成兩截。甚至周子無極等說。程子性卽理等說。邵子道爲太極等說。張子鬼神二氣良能等說。都一例譏彈。而其闢朱子也尤甚。又謂釋氏見性成佛。與中庸未發之中相似。又謂吾儒體認未發以前氣象。與禪家不思善不思惡時。看本來面目相近。又謂老子是易之坤道。儒者是易之乾道。和合三教。全無義理。其他支離破碎。非聖叛經。幷取陸王之學者。尤難縷述。最不通者。羅整菴一生闢禪。深得儒學源流之正。與章楓山同莅南癰。極爲相得。胡敬齋歿時。整菴年方弱冠。讀書本里雙龍觀內。尚未知名。渠謂楓山目以禪學。敬齋攻之尤力。竟以二公之議白沙者。坐於整菴。眞可笑也云云。具詆訶雖未免稍過。要亦庭之好爲異論。有以致之也。<br/>
</p></div></body>
</html>