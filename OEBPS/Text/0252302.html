<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 珩璜新論 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->珩璜新論 一卷
</h2>
<!--ed:-->江蘇巡撫採進本
<p>
<!--no:-->宋孔平仲撰。平仲字毅父。一作義甫。淸江三孔之一也。治平二年進士。元祐中提點京西刑獄。坐黨籍安置英州。崇寧初。召爲戶部金部郎中。出提舉永興路刑獄。帥鄜延環慶。黨論再起。奉祠以卒。事蹟具宋史本傳。是書一曰孔氏雜說。然吳曾能改齋漫錄。引作雜說。而此本卷末有淳熙庚子吳興沈詵跋。稱渝川丁氏刊版。已名珩璜論。則宋時原有二名。今刊本皆題雜說。而鈔本皆題珩璜新論。蓋各據所見本也。是書皆考證舊聞。亦閒託古事以發議。其說多精核可取。蓋淸江三孔。在元祐熙寧之閒。皆卓然以文章名。非言無根柢者可比也。卷末附錄雜說七條。在詵跋之前。皆此本所佚。疑爲詵所補鈔。今併附入。以成完書。至珩璜之名。詵已稱莫知所由。又以或人碎玉之解爲未是。考大戴禮載曾子曰。君子之言。可貫而佩。珩璜皆貫而佩者。豈平仲本名雜說。後人推重其書。取貫佩之義。易以此名歟。考平仲與同時劉安世蘇軾南宋林栗唐仲友。立身皆不愧君子。徒以平仲安世與軾。不協於程子栗與仲友。不協於朱子。講學家遂以皆寇讎視之。夫人心不同。有如其面。雖均一賢者。意見不必相符。論者但當據所爭之一事。斷其是非。不可因一事之爭。遂斷其終身之賢否。韓琦富弼不相能。不能謂二人之中。有一小人也。因其一事之忤程朱。遂併其學問文章德行政事。一概斥之不道。是何異佛氏之法。不問其人之善惡。但皈五戒者有福。謗三寶者有罪乎。安世與軾。炳然與日月爭光。講學家百計詆排。終不能滅其著述。平仲則惟存本集談苑及此書。栗惟存周易經傳集解一書。仲友惟存帝王經世圖譜一書。援寡勢微。鑠於衆口。遂俱在若存若亡閒。實抑於門戶之私。非至公之論。今仍如甄錄。以持其平。若沈繼祖之梔林集。散見於永樂大典者。尚可排緝成帙。以其人不足道。而又與朱子爲難。則棄置不錄。以昭袞鉞。凡以不失是非之眞而已。<br/>
</p></div></body>
</html>