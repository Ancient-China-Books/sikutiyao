<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十
<!--sf:-->別集類二十
</font><h2>
<!--ti:-->純白齋類稾 二十卷
<!--ti:-->附錄 二卷
</h2><p>
<!--no:-->元胡助撰。助字履信。一字古愚。婺州東陽人。始舉茂才。爲建康路儒學學錄。歷美化書院山長。溫州路儒學教授。用薦再爲翰林國史院編修官。秩滿授承信郞。太常博士。致仕歸。時至正五年也。是集乃助所自編。本三十卷。歷年旣久。殘闕失次。明正德中。其六世孫淮。掇拾散佚。重編此本。僅存賦一卷。詩十六卷。雜文三卷。又附錄當時投贈詩文二卷。仍以純白齋類稾爲名。而卷帙已減三之一。非其舊本。虞集嘗跋其上京紀行集。稱其龍門以後詩尤佳。今已散入集中。鄧文原吳澄。嘗跋其鑾坡小錄。及升學祭器文。此本不載。則當在亡佚十卷中也。助詩文皆平易近人。無深湛奇警之思。而亦無支離破碎之病。要不失爲中聲。吳澄稱其詩如春蘭茁芽。夏竹含籜。露滋雨洗之餘。濯濯幽媚。娟娟靜好。則形容過當。反不肖其品格矣。
</p><br/></div></body></html>