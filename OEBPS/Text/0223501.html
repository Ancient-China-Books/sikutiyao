<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 皇極經世書解 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->皇極經世書解 十四卷
</h2>
<!--ed:-->直隸總督採進本
<p>
<!--no:-->國朝王植撰。植有四書參註。已著錄。案皇極經世書。邵伯溫以爲共十二卷。一至六則元會運世。七至十則律呂聲音。十一二爲觀物篇。趙震又分元會運世之六卷爲三十四篇。律呂聲音之四卷爲十六篇。性理大全。則合內篇十二外篇二。共爲六十四篇。又謂律呂聲音十六篇。共圖三千八百四十。明嘉興徐必達所刻。邵子全書細目。復以元經會分十二會爲十二篇。以會經運分二百四十運爲十二篇。以運經世分十篇。律呂聲音。則合有字有聲。及無字無聲。平上去入。各九百六十圖。植爲此書。則幷元會運世爲三卷。律呂聲音爲一卷。內篇外篇共爲卷者八。而又標蔡元定原纂圖十。及所補錄圖五。新附圖三於卷首。其於舊本多有更定。如午會之六世之已書秦奪宣太后權。黃畿註未錄入。此補錄之。聲音篇之配以卦。黃畿以爲出於祝氏鈐。此一切芟汰之。又廣引諸家之說。以相發明。其考究頗爲勤摯。邵子之數。雖於易爲別派。然有此一家之學。亦不可磨滅於天地之閒。植之所說。雖未必盡得本旨。而自宋以來。註是書者。不過數家。存之亦作資㫄證也。<br/>
</p></body>
</html>