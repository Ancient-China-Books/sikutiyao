<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋鉤元 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋鉤元 四卷
</h2>
<!--ed:-->浙江吳玉墀家藏本
<p>
<!--no:-->明石光霽撰。光霽字仲濂。泰州人。張以寧之弟子也。洪武十三年。以薦爲國子監學正。擢春秋博士。明史文苑傳。附載張以寧傳中。史稱元故官來京者。危素及以寧名尤重。素長於史。以寧長於經。素宋元史稾俱失傳。而以寧春秋學遂行。門人石光霽作春秋鉤元云云。則此書猶以寧之傳也。大旨本張大亨吳澄之意。以春秋書法。分屬五禮。凡失禮者則書之。以示襃貶。因考周禮經注。詳錄吉凶軍賓嘉五禮條目。其有五禮不能盡括者。如年月日時名稱爵號之類。則別爲雜書法。以冠於首。每條書法之下。採集諸傳之詞。以切要者爲綱。發揮其義者爲目。大概以左傳公穀胡氏張氏爲主。義有未備者。亦閒採啖趙諸儒之說。而總以己意折衷之。其所稱張氏。卽以寧也。以寧長於春秋。著有春秋胡傳辨疑。及春王正月考。今辨疑已佚。賴光霽能傳其說。是編所引以寧之言爲最多。尚可見其梗概。前有序文一篇。無撰人名氏。言啖趙之纂例。詳於經而略於傳。纂疏會通之書。備於傳而略於經。茲能損益其所未備。其稱許頗當。朱彝尊經義考作四卷。此本不分卷數。疑傳寫者所合併。今從彝尊之說。仍析爲四卷著錄焉。<br/>
</p></div></body>
</html>