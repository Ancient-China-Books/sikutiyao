<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 書學正韻 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->書學正韻 三十六卷
</h2>
<!--ed:-->安徽巡撫採進本
<p>
<!--no:-->元楊桓撰。桓旣著六書統六書㴑原。又依韻編次是書。兼以字母等韻。各分標一二三四。以辨其聲之高下。然或有或闕。體例不一。所列之字。兼存篆隸二體。逐字之下。註云統指統形統聲統意統注者。見於六書統者也。註云原指原形原聲原意原注者。見於六書㴑原者也。指卽指事。形卽象形。聲卽諧聲。意卽會意。注卽轉注。省其文耳。其所分韻目。大槩因集韻之舊。而稍有訂改。如眞韻三等合口呼麏囷奫筠等字。移入於諄。諄韻四等開口呼逡字。移入於眞。則眞與諄。一爲開口呼。一爲合口呼。兩不相雜。陸法言以魂痕次元後。許敬宗等遂注三韻同用。是書移魂痕於前。與眞諄文欣爲一類。移元於後。與寒桓删山先僊爲一類。於古音以侈斂分二部者。亦各從其類。然一以今讀移舊部。一以古音移今韻。雖言之有故。執之成理。究不免變亂之嫌。至於平聲併臻於眞。少一韻目。而入聲不併櫛於質。且隱韻焮韻內。二等開口呼𧤛齔等字。不知其卽臻櫛之上去聲。是四聲一貫之故。猶未盡知。其亦好爲解事矣。<br/>
</p></div></body>
</html>