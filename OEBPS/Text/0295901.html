<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 博物志 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->博物志 十卷
</h2>
<!--ed:-->內府藏本
<p>
<!--no:-->舊本題晉張華撰。考王嘉拾遺記。稱華好觀祕異圖緯之部。捃采天下遺逸。自書契之始。考驗神怪。及世閒閭里所說。造博物志四百卷。奏於武帝。帝詔詰問。卿才綜萬代。博識無倫。然記事采言。亦多浮妄。可更芟截浮疑。分爲十卷云云。是其書作於武帝時。今第四卷物性類中。稱武帝泰始中武庫火。則武帝以後語矣。書影有謂藝文類聚。引博物志子貢說社樹一條。今本不載者。案此條實在第八卷中。書影蓋偶然未檢。然考裴松之三國志註。魏志太祖紀文帝紀濊傳。吳志孫賁傳。引博物志四條。今本惟有太祖紀所引一條。而佚其前半。餘三條皆無之。又江淹古銅劍贊。引張華博物志曰。鑄銅之工。不可復得。惟蜀地羌中。時有解者。今本無此語。足證非宋齊梁時所見之本。又唐會要載顯慶三年太常丞呂才奏。案。張華博物志曰。白雪是泰帝使素女鼓五弦曲名。以其調高。人遂和寡。又張彥遠歷代名畫記。引張華博物志曰。劉褎漢桓帝時人。曾畫雲漢圖。人見之覺熱。又畫北風圖。人見之覺涼。今本皆無此語。李善註文選。引張華博物志十二條。見今本者九條。其西京賦註。引王孫公子皆古人相推敬之詞一條。閒居賦註。引張騫使大夏得石榴李廣利爲貳師將軍伐大宛得蒲陶一條。七命註。引橙似橘而非若柚而有芬香一條。則今本皆無此語。段公路北戶錄。引博物志五條。見今本者三條。其鵂鶹一名鶏鵂一條。金魚腦中有麩金出邛婆塞江一條。則今本皆無此語。足證亦非唐人所見之本。太平廣記。引博物志鄭宏沈釀川一條。趙彥衞雲麓漫鈔。引博物志黃藍張騫得自西域一條。今本皆無之。晁公武讀書志。稱卷首有理略。後有讚文。今本卷首第一條爲地理。稱地理略。自魏氏曰以前云云。無所謂理略。讚文惟地理有之。亦不在卷後。又趙與峕賓退錄。稱張華博物志卷末載湘夫人事。亦誤以爲堯女。今本此條。乃在八卷之首。不在卷末。皆相矛盾。則併非宋人所見之本。或原書散佚。好事者掇取諸書所引博物志。而雜採他小說以足之。故證以藝文類聚太平御覽所引。亦往往相符。其餘爲他書所未引者。則大抵剽掇大戴禮春秋繁露孔子家語本草經山海經拾遺記搜神記異苑西京雜記漢武內傳列子諸書。餖飣成帙。不盡華之原文也。又劉昭續漢志註。律曆志引博物記一條。輿服志引博物記一條。五行志引博物記二條。郡國志引博物記二十九條。齊東野語。引其中日南野女一條。謂博物記。當是秦漢閒古書。張華取其名而爲志。楊愼丹鉛錄。亦稱據後漢書註。博物記乃唐蒙所作。今觀裴松之三國志註。引博物記四條。又於魏志涼茂傳中。引博物記一條。灼然二書。更無疑義。此本惟載江河水赤一條。又載漢末關中女子及范明友奴發冢重生一條。而分爲兩條。又載日南野女一條。譌羣行不見夫句爲羣行見丈夫。譌其狀晶且白句爲狀晶目。其餘三十一條。則悉遺漏。豈非偶於他書見此三條。以博物二字相同。不辨爲兩書。而貿貿採入乎。至於雜說下所載豫章衣冠人有數婦一條。乃隋書地理志之文。唐人所撰。華何自見之。尤雜合成編之明證矣。書中閒有附註。或稱盧氏。或稱周日用。案文獻通考。載周盧註博物志十卷。又盧氏註博物志六卷。此所載寥寥數條。殆非完本。或亦後人偶爲摘附歟。<br/>
</p></div></body>
</html>