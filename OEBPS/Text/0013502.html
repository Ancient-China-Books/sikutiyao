<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 周易古今文全書 二十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->周易古今文全書 二十一卷
</h2>
<!--ed:-->內府藏本
<p>
<!--no:-->明楊時喬撰。時喬字宜遷。號止菴。上饒人。嘉靖乙丑進士。官至吏部侍郎。諡端潔。事蹟具明史本傳。此書凡分六部。曰論例二卷。古文二卷。今文九卷。易學啓蒙五卷。傅易考二卷。附龜卜考一卷。毎部皆有自序。其大意在薈萃古今。以闢心學說易之謬。所宗惟在程朱。雖兼稱古今文。而所發明者。古文略而今文詳。中多互見其義。故閒有繁複。不害宏旨。然周易古文。本無可考。郭忠恕汗簡。所引古周易諸字。已不能究所自來。時喬此本更古。篆籀文隨意塡綴。往往竄入譌字。殊不免杜撰之訾。又或竄改經文。如旁行而不流句。下加正行而不泥一句。自經典釋文以後。未見此文。竟不知其何所本。而其解今文卷中。又置之不論。竟似乎經所本有。殊近於誣。至傳易考二卷。分宗傳衍傳正傳輔傳異傳別傳等名。亦類於門戸之見。王守仁湛若水兩家弟子。各述師承。競分途轍。此書正以闢其非。而轉區分名目。是以以鬬解鬬矣。朱彜尊經義考。摘所引諸家姓氏譌舛。猶其小焉者爾。<br/>
</p></body>
</html>