<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十四 別集類十四 信天巢遺稾 一卷 坿林湖遺稾 一卷 坿江邨遺稾 一卷 坿疎寮小集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十四
<!--sf:-->別集類十四
</font><h2>
<!--ti:-->信天巢遺稾 一卷
<!--st:--><font size="-1">坿</font>林湖遺稾 一卷
<!--st:--><font size="-1">坿</font>江邨遺稾 一卷
<!--st:--><font size="-1">坿</font>疎寮小集 一卷
</h2>
<!--ed:-->浙江巡撫採進本
<p>
<!--no:-->宋高翥撰。翥字九萬。號菊磵。餘姚人。孝宗時游士也。有菊磵集二十卷。久佚不存。至國朝康熙二十六年。其裔孫士奇。於徐乾學家宋槧書中。採得遺詩一百九首。益以家藏二十二首。又於他集中得十三首。續得朱彝尊宋刻江湖集所載四十七首。删除重複。共得詩一百八十九首刻之。題曰信天巢遺稾。信天巢者。翥所以名其居也。然卷前元貞元年姚燧序。本稱曰菊磵集。不知何以改名也。後附林湖遺稾一卷。爲翥姪鵬飛字南仲者所撰。又附江邨遺稾一卷。則翥文選叔邁之詩。選邁皆紹興閒登第。選官武當軍節推。邁官縣尉。此卷之中。又附質齋遁翁二人之詩。則高氏譜中所載。僅存其號。卽士奇亦莫能舉其名矣。最後附高似孫疎寮小集一卷。似孫卽撰緯略者。文獻通考載疎寮集三卷。此所刻甚少。尚有他選所有。而此刻無之者。是集在宋頗著稱。陳振孫書錄解題。謂其作文怪澀。詩猶可觀。劉克莊後邨詩話。謂其詩能參誠齋活句。不知此刻何以採輯轉不完備。然士奇後序中。初未言及附刻疎寮集。疑爲士奇後人所加。更不暇博採歟。<br/>
</p></body>
</html>