<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 無爲集 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->無爲集 十五卷
</h2>
<!--ed:-->安徽巡撫採進本
<p>
<!--no:-->宋楊傑撰。傑字次公。無爲軍人。因自號無爲子。嘉祐四年進士。元豐中歷官禮部員外郞。出知潤州。除兩江提點刑獄。卒於官。原序稱侍講楊先生。蓋其帶職也。傑事蹟具宋史文苑傳。傑及與歐陽修王安石蘇軾游。故其詩雖興象未深。而亦頗有規格。其率易者近白居易。其偶爲奇崛如送李辟疆之類者。或偶近盧仝。其大致則仍元祐體也。又及與胡瑗游。故所學亦頗有根柢。官太常時。議典禮因革。多所討論。集中如補正三禮圖。皇族服制圖諸序。以及禘祫明堂樂律諸奏。皆有關於典制。但其文才地稍弱。邊幅微狹耳。集凡賦二卷。詩五卷。文八卷。紹興癸亥。知無爲軍趙士㣓所編。士㣓序云。删除蕪纇。取有補於教化者。若釋道二家詩文。則見諸別集。今別集不傳。故張敦頤六朝事迹。載其雨花臺詩一首。王象之輿地紀勝。載其淨居寺詩一首。潛說友咸淳臨安志。載其西湖參寥山房詩一首。鐵網珊瑚。載其佛日山別長老弼公詩一首。凡爲僧作者。今皆不見於集中也。然第五卷中有寶山寺壁一首。第七卷中有題寶林院五松一首。東峯白雲院一首。野寺一首。第十卷中有圓同菴銘一首。圓寂菴銘一首。未免自亂其例。又如銘五首入雜文。贊亦雜文。乃列詩中。詩以古體律體分編。而和謝判官宴南樓一首。本拗體七言律。而誤入古詩。編次尤爲無緒。至於魏詔君贊詔字。蓋避仁宗嫌名。而次卷仍稱魏徵君草堂校讐亦未盡善。惟傑集自南渡以後。湮沒不傳。士㣓積兩歲之力。搜求編次。使得復傳至今。其表章之功。固亦不可盡沒耳。<br/>
</p></div></body>
</html>