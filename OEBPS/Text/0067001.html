<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 明本排字九經直音 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->明本排字九經直音 二卷
</h2>
<!--ed:-->江蘇巡撫採進本
<p>
<!--no:-->不著撰人名氏。書中春秋傳素王二字下。引眞宗宣聖讚。但標眞宗。不稱宋。又稱御製。則爲宋人所著可知。卷首題曰明本者。宋時刊版。多舉其地之首一字。如建本杭本之類。此蓋明州所刊本。卽今寧波府也。末題歲次丁亥梅隱書堂新刊。不著年號。考丁亥爲元世祖至元二十四年。是元初刊本矣。其書不用反切。而用直音。頗染鄕塾陋習。然所音俱根據經典釋文。猶爲近古。釋文一字數音者。皆竝存之。如金縢𨐓字。下云孔音闢。法也。說文音必。鄭音避。大誥賁字。下云音墳。王讀爲賁卦之賁。禮內則接以太牢接字。下云鄭音捷。王杜竝以爲接待。祭法相近於坎壇坎字。下云註作禳祈。孔叢子以爲祖迎。祭義爓字。下云徐廉反。古音燖。周禮太宰圃字。下云布古反。又音布。牧字。下云徐音目。劉音茂。頒字。下云鄭音班。徐音墳。籩人茆字。下云茆音卯。又音柳。遺人。下云遺音位。劉音遂。乃與卷首序遺人音推異。如此者不可枚舉。固非後來坊本直音。以意屬讀。惟趨便捷者比也。惟禮記敖不可長。釋文敖依註五報反。慢也。王肅五高反。遨遊也。長竹丈反。盧植馬融王肅。竝直亡反。此書云敖王音平。則釋文所云王五高反也。而於長字。下又註云。長張上。又平。則又兼用鄭註竹丈反。一句之內。於鄭註半從半違。遂使敖字長字。音義兩不相應。又周禮太宰斿貢。下云斿音留。燕游也。今考鄭註。斿讀如燕游之游。此書旣用鄭義。則斿當作以周反。其作良周反音留者。乃春秋傳鞶厲游纓之游。更自相矛盾。又月令審端徑術。下云術註作遂。方曰徑道之小。術道之末。則如字是。今考學記術有序註。術當爲遂。水經注。引學記術有序作遂有序。春秋文公十二年。秦伯使術來聘。公羊傳。漢書五行志。術竝作遂。是古字術遂本通。此書反信方氏之曲說。殊爲未協。又中庸壹戎衣。下云書武成作如字者是。註讀爲殷者無據。今考古衣字作㐆。从反身。殷字从此。做讀殷爲㐆音。與衣同。白虎通曰。衣之爲言隱也。所以隱身也。則衣隱音近。楚詞新浴必振衣。與汶塵合韻。則衣殷二字音通。是書以爲無據。亦爲失考。然核其大致。則多能決擇是非。如於三禮。雖多守方慤註。然如祭法幽宗。註讀如禜。方慤宗作如字。則兼存鄭義。又書武成識字。下云陸無音。漢翟酺疏。引此作恭。則補苴闕遺。亦頗能有所考據。又檀弓卜人師扶右。下云卜讀爲如字者非。考鄭註。卜當爲僕。聲之誤也。僕人射人。皆平生時贊正君服位者。若卜人。則於義無取。此書不用釋文所載前儒之說。最當。又周禮醢人箈字。下云音治。又音代。今考釋文云。又丈之反。未知所出。不知說文菭水衣。本作菭。从草治聲。水衣之菭。旣以治爲聲。則丈之反。乃爲箈之古音矣。故菭蘠草名。作澄之切。可以相證。是書用丈之切爲本音。而以代爲又音。較之釋文以丈之切爲無出。考核尤精。且釋文所載。皆唐以前音。而此書則兼取宋儒。如於詩中庸論語孟子。則多採朱子。於易則兼採程朱。於禮則多採方慤。其他經引胡瑗司馬光音讀尤多。與陸氏之書。尤足相續。在宋人經書音釋中。最爲妥善。若九經前後失次。則當爲坊刻之誤。旣無關大旨。固無庸深論矣。<br/>
</p></body>
</html>