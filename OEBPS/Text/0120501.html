<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 世宗憲皇帝聖訓 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->世宗憲皇帝聖訓 三十六卷
</h2>
<p>
<!--no:-->乾隆五年皇上恭編。御製序文刊布。分三十類。九百十六則。卷帙亦極繁富。蓋我世宗憲皇帝。勵精圖治。日昃不遑。端拱九重。而念周四海。爲萬世永賴之計。故理繁治劇。而不避其煩。厪一夫不獲之心。故慮遠防微。而不遺於細。所由都俞吁咈。誥誡特詳。且癸卯踐祚以前。侍聖祖仁皇帝之日長。上則政教之條制。刑賞之權衡。聞之最悉。下則百度之利弊。萬物之情僞。知之最深。故睿照無遺。如金鑑澂明。物來畢肖。隨時誨示。每泛應無窮。而皇上問視龍樓。親聆綸綍。亦二十餘載。御極以後。聖慕彌深。追述玉音。始末猶能詳備。十三年中之記錄。積盈三十餘卷。元元本本。有自來矣。堯典禹謨。流傳簡册。大聖人健行不息之心。明作有爲之政。昭垂天壤。炳然與日月齊光也。<br/>
</p></div></body>
</html>