<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋或問 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋或問 十卷
</h2>
<!--ed:-->浙江范懋柱家天一閣藏本
<p>
<!--no:-->元程端學撰。端學旣輯春秋本義。復歷舉諸說得失。以明去取之意。因成此書。蓋與本義相輔而行者也。其中最紕繆者。莫過於堅執周用夏正一條。反覆引譬。至於一萬餘言。無一不郢書燕說。甚至於隱公元年。不書卽位。亦謂卽位當在前年十一月。故正月不書。以爲改正不改月之證。其陋殆不足與辨。然其他論說。乃轉勝所作之本義。蓋本義由誤從孫復之說。根柢先乖。故每事必穿鑿其文。務求聖人所以貶。卽本條無可譏彈。亦必旁引一事。或旁引一人。以當其罪。遂至於支離轇轕。多與經義相違。此書則歷舉諸家。各加抨擊。雖過疑三傳。未免乖方。至於宋代諸儒。一切深刻瑣碎之談。附會牽合之論。轉能一舉而摧陷之。然則本義之失。失於芟除糾結之後又自生糾結耳。若此書所辨訂。則未嘗盡不中理也。棄短取長。固亦未可竟廢焉。<br/>
</p></body>
</html>