<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部三十七
<!--sf:-->政書類一
</font><h2>
<!--ti:-->欽定續文獻通考 二百五十二卷
</h2><p>
<!--no:-->乾隆十二年奉敕撰。馬端臨文獻通考。斷自宋寧宗嘉定以前。採摭宏富。體例詳賅。元以來無能繼作。明王圻。始捃拾補綴。爲續文獻通考二百五十四卷。體例糅雜。顚舛叢生。遂使數典之書。變爲兔園之策。論者病焉。然終明之世。亦無能改修。豈非以包括歷朝。委曲繁重。難於蒐羅而條貫之哉。我皇上化洽觀文。道隆稽古。特命博徵舊籍綜述斯編黜上海之野文。補鄱陽之巨帙。採宋遼金元明五朝事蹟議論。彙爲是書。初議於馬氏原目之外。增朔閏河渠氏族六書四門。嗣奉敕修續通志。以天文略可該朔閏。地理略原首河渠。氏族六書更鄭樵之舊部。旣一時並撰。卽無容兩笈複陳。故二十四門。仍從馬氏之原目。其中如錢幣考之載鈔銀。象緯考之詳推步。於所必增者乃增。物異考之不言徵應。經籍考之不錄佚亡。於所當減者乃減。亦不似王氏之橫生枝節。多出贅疣。大抵事蹟先徵正史。而參以說部雜編。議論博取文集。而佐以史評語錄。其王圻舊本。閒有一長可取者。沙中金屑。亦不廢搜求。然所存者十分不及其一矣。至於考證異同。辨訂疑似。王本固爲疎陋。卽馬本亦略而未詳。茲皆本本元元。各附案語。一折衷於聖裁。典核精密。纖悉不遺。尤二書所不逮焉。蓋王圻著述。務以炫博。故所續通考。及稗史彙編。三才圖會之類。動盈二三百卷。而無所取材。此書則每成類。卽先呈御覽。隨事指示。務使旣博且精。故非惟可廢王氏之書。卽馬氏之書。歷來推爲絕作。亦陶鑄之而有餘也。
</p><br/></div></body></html>