<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 歸田類稾 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->歸田類稾 二十四卷
</h2>
<!--ed:-->永樂大典本
<p>
<!--no:-->元張養浩撰。養浩有三事忠告。已著錄。是編乃其詩文也。養浩嘗自序其集。稱退休田野。錄所得詩文樂府九百餘首。歧爲四十卷。名曰歸田類稾。富珠哩翀序。（案富珠哩翀。原作孛朮魯翀。今改正。）作三十八卷。卷數已異。文淵閣書目。載養浩雲莊傳家集一册。雲莊集三册。焦竑國史經籍志則作張養浩文忠集十八卷。書名卷數。更均與養浩自序不符。黃虞稷千頃堂書目。雖載歸田類稾之名。而亦無卷數。考吳師道序云。公雲莊集四十卷。已刻於龍興學宮。臨川危太朴。掇其有關於治教大體者爲此編。而屬予以序云云。則龍興所刻者。卽養浩手編之類稾。而改其名曰雲莊集。亦卽文淵閣書目之三册。危素方删定者。卽經籍志之張文忠集十八卷。而所謂傳家集一册者。當由後人掇拾。乃外集補遺之類也。然蘇天爵輯元文類。僅錄養浩文二篇。故明葉盛水東日記。頗以天爵失載諫燈山疏爲譏。疑元末已尠流播。近時王士禎。偶得養浩王友開墓誌。歎其奇詭。載之皇華紀聞。則亦未見其全集。惟明季有刻本二十七卷。尚存於世。旣多漏略。編次亦失倫類。今據以爲本。而別採永樂大典所載。删其重複。補其遺闕。得雜文八十八首。賦三首。詩四百六十三首。共爲五百八十四首。釐爲二十四卷。較之九百原數。已及其大半。亦足見其崖略矣。又集中有和陶詩序。自謂年五十二。退居無事。日讀陶詩。擬其題以發己意。得詩若干篇云云。今集中乃無一篇。殆別爲一編。未以入集。故永樂大典不收歟。養浩爲元代名臣。不以詞翰工拙爲重輕。然讀其集。如陳時政諸疏。風采凜然。而哀流民操長安孝子賈海詩諸篇。又忠厚悱惻。藹乎仁人之言。卽以文論。亦未嘗不卓然可傳矣。<br/>
</p></body>
</html>