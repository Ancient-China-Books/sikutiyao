<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十七
<!--sf:-->別集類十七
</font><h2>
<!--ti:-->恥堂存稾 八卷
</h2><p>
<!--no:-->宋高斯得撰。斯得字不妄。邛州浦江人。紹定二年進士。李心傳辟爲史館檢閱。遷祕閣校勘。歷官端明閣學士簽書樞密院事兼參知政事。爲留夢炎所搆。罷官予祠。宋亡隱居苕霅閒而卒。事蹟具宋史本傳。斯得父稼。端平閒知沔州。與元兵戰沒。斯得能以忠孝世其家。其立朝謇諤盡言。惟以培養國脈搏擊姦邪爲志。本傳載所論奏凡十餘事。多當時切要。今集中僅存奏疏十篇。與本傳相較。已不能出所遺脫。然於宋末廢弛欺蔽之象。痛切敷陳。皆凜然足以爲戒。至其生平遭遇。始沮於史嵩之。中厄於賈似道。晚擠於留夢炎。雖登政府。不得大行其志。憫時憂國之念。一概託之於詩。雖其抒寫胸臆。閒傷率易。押韻亦時有出入。而感懷書事。要自有白氏諷諭之遺。如西湖競渡。三麗人行諸首。俱拾姦臣傳之所遺。雷異。雞禍諸篇。亦可增五行志之所未備。徵宋末故事者。是亦足稱詩史矣。案本傳載斯得所著。有恥堂文集。明葉盛菉竹堂書目。亦有恥堂集七册。而皆不言卷數。其後遂亡佚不傳。厲鶚撰宋詩紀事。亦無斯得之名。今從永樂大典各韻中。掇拾排次。釐爲文五卷。詩三卷。用存其槩。而仍以元龔璛原序。冠之於前。
</p><br/></div></body></html>