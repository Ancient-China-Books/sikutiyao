<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 老子翼 三卷 老子考異 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->老子翼 三卷
<!--ti:-->老子考異 一卷
</h2>
<!--ed:-->浙江巡撫採進本
<p>
<!--no:-->明焦竑撰。竑有易荃。已著錄。是編輯韓非以下解老子者六十四家。而附以竑之筆乘。共成六十五家。各採其精語。裒爲一書。其首尾完具。自成章段者。仿李鼎祚周易集解之列。各標舉姓名。列本章之後。其音義訓詁。但取一字一句者。則仿裴駰史記集解之例。聯貫其文。綴本章末句之下。上下篇各爲一卷附錄及考異。共爲一卷。不立道經德經之名。亦不妄署篇名。體例特爲近古。所採諸說。大抵取諸道藏。多非世所常行之本。竑之去取。亦特精審。大旨主於闡發玄言。務明淸淨自然之理。如葛長庚等之參以道家爐火禪學機鋒者。雖列其名。率屏不錄。於諸家註中。爲博贍而有理致。蓋竑於二氏之學。本深於儒學。故其說儒理者多涉悠謬。說二氏之理者轉具有別裁云。<br/>
</p></div></body>
</html>