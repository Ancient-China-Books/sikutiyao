<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 明文海 四百八十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->明文海 四百八十二卷
</h2>
<!--ed:-->兩淮鹽政採進本
<p>
<!--no:-->國朝黃宗羲編。宗羲有易學象數論。已著錄。宗羲於康煕乙卯以前。嘗選明文案二百卷。旣復得崑山徐氏所藏明人文集。因更輯成是編。分體二十有八。毎體之中。又各爲子目。賦之目至十有六。書之目至二十有七。序之目至五。記之目至十有七。傳之目至二十。墓文之目至十有三。分類殊爲繁碎。又頗錯互不倫。如議已別立一門。而奏疏內複出此體。旣立諸體文一門。而卻巧瘞筆放雀諸篇。復別爲一類。而止目爲文。尤爲無謂。他若書序傳記諸門。或析學校書院爲二。或敘文苑於儒林之上。或列論文論詩於講學議禮議樂論史之前。編次糅雜。頗爲後人所譏。考閻若璩潛邱劄記。辨此書體例。謂必非黃先生所編。乃其子主一所爲。若璩嘗游宗羲之門。其說當爲可據。蓋晚年未定之本也。明代文章。自何李盛行。天下相率爲沿襲剽竊之學。逮嘉隆以後。其弊益甚。宗羲之意。在於掃除摹擬。空所倚傍。以情至爲宗。又欲使一代典章人物。倶藉以考見大凡。故雖游戲小說家言。亦爲兼收竝採。不免失之泛濫。然其蒐羅極富。所閲明人集。幾至二千餘家。如桑悦北都南都二賦。朱彝尊著日下舊聞時。搜討未見。而宗羲得之。以冠茲選。其他散失零落。頼此以傳者。尚復不少。亦可謂一代文章之淵藪。考明人著作者。當必以是編爲極備矣。其書卷帙繁重。傳鈔者希。此本猶其原稾。四百八十一及八十二卷內文十二篇。有錄無書。無可核補。今亦竝仍之云。<br/>
</p></div></body>
</html>