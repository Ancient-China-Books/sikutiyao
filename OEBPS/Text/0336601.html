<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 渭南文集 五十卷 逸稾 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->渭南文集 五十卷
<!--ti:-->逸稾 二卷
</h2>
<!--ed:-->內府藏本
<p>
<!--no:-->宋陸游撰。游晚封渭南伯。故以名集。陳振孫書錄解題作三十卷。此本爲毛氏汲古閣以無錫華氏活字版本重刊。凡表牋二卷。劄子二卷。奏狀一卷。啓七卷。書一卷。序二卷。碑一卷。記五卷。雜文十卷。墓誌墓表壙記塔銘九卷。祭文哀辭二卷。天彭牡丹譜致語共爲一卷。入蜀記六卷。詞二卷。共五十卷。與陳氏所載不同。疑三字五字。筆畫相近而譌刻也。末有嘉定三年游子承事郎知建康府溧陽縣主管勸農事子遹跋。稱先太史未病時。故已編輯。凡命名及次第之旨。皆出遺意。今不敢紊。又述游之言曰。劔南乃詩家事。不可施於文。故別名渭南。如入蜀記牡丹譜樂府詞。本當別行。而異時或至失散。宜用廬陵所刊歐陽公集例。附於集後云云。則此集雖子遹所刊。實游所自定也。游以詩名一代。而文不甚著。集中諸作。邊幅頗狹。然元祐黨家。世承文獻。遣詞命意。尚有北宋典型。故根柢不必其深厚。而修潔有餘。波瀾不必其壯闊。而尺寸不失。士龍淸省。庶乎近之。較南渡末流。以鄙俚爲眞切。以庸沓爲詳盡者。有雲泥之別矣。游劔南詩稾。有文章詩曰。文章本天成。妙手偶得之。粹然無瑕疵。豈復須人爲。君看古彝器。巧拙兩無施。漢最近先秦。固已殊淳漓。其文固未能及是。其旨趣則可以概見也。逸稾二卷。爲毛晉所補輯。史稱游晚年再出。爲韓𠈁冑撰南園閱古泉記。見譏淸議。今集中凡與𠈁冑啓皆諱其姓。但稱曰丞相。亦不載此二記。惟葉紹翁四朝聞見錄。有其全文。晋爲收入逸稾。蓋非游之本志。然足見愧詞曲筆。雖自刊除。而流傳記載。於求其泯沒而不得者。是亦足以爲戒矣。<br/>
</p></div></body>
</html>