<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 驂鸞錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->驂鸞錄 一卷
</h2>
<!--ed:-->浙江鮑士恭家藏本
<p>
<!--no:-->宋范成大撰。成大字致能。號石湖居士。吳郡人。紹興二十四年進士。孝宗時。累官權吏部尚書參知政事。進資政殿學士。提舉洞霄宮。卒諡文穆。事蹟具宋史本傳。此編乃乾道壬辰成大自中書舍人出知靜江府時紀途中所見。其曰驂鸞者。取韓愈詩遠勝登仙去飛鸞不暇驂語也。書末有云。若其風土之詳。則有桂海虞衡志焉。考虞衡志作於自桂林移帥成都時。其初至粤時未有也。則此書殆亦追加删潤而成者歟。中閒序次頗古雅。其辨元結浯溪中興頌一條。排黃庭堅等之刻論。尤得詩人忠厚之旨。其載仰山孚忠廟。有楊氏稱吳時加封司徒竹册尚存。文稱寶大元年。又稱向得吳江村寺石幢所記。亦以寶大紀年。因疑錢氏有浙時。或曾用楊氏正朔。以此二物爲證。然考之於史。錢楊屢相攻擊。互有負勝。其勢殊不相下。斷無臣事淮南之理。而楊氏亦自有武義順義乾貞太和諸年號。其吳越之寶大。正當順義四五年。亦不應有一國兩元之事。成大所見。或出自後人僞造也。吳任臣作十國春秋紀元表。於此事不加辨證。當由末檢此書歟。<br/>
</p></div></body>
</html>