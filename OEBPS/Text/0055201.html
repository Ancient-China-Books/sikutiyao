<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 讀春秋編 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->讀春秋編 十二卷
</h2>
<!--ed:-->內府藏本
<p>
<!--no:-->宋陳深撰。深字子微。平江人。嘗題所居曰淸全齋。因以爲號。朱彝尊經義考。引盧熊蘇州志。稱深生於宋。宋亡。篤志古學。閉門著書。天歷閒。奎章閣臣以能書薦。潛匿不出。考鄭元祐僑吳集。有深次子植墓誌。據其所稱。植以至正二十二年卒。年七十。則植生於至元三十年癸巳。又自稱長於植一年。少於深三十餘年。則深之生。當在開慶景定閒。宋亡之時。僅及弱冠。故至天歷閒尚存也。所著有讀易編。讀詩編。今竝未見。惟此書僅存。其說大抵以胡氏爲宗。而兼采左氏。蓋左氏身爲魯史。言必有據。非公羊穀梁。傳聞疑似者比。自宋人喜以空言說春秋。遂併其事實而疑之。幾於束諸高閣。深所推闡。雖別無新異之見。而獨能考據事實。不爲虛憍恃氣廢傳求經之高論。可謂篤實君子。未可以平近忽之矣。<br/>
</p></div></body>
</html>