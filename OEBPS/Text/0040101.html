<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 補饗禮 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->補饗禮 一卷
</h2>
<!--ed:-->浙江巡撫採進本
<p>
<!--no:-->國朝諸錦撰。錦有毛詩說。已著錄。是編以儀禮十七篇。有燕禮。有公食大夫禮。而獨無饗禮。然其見於周官春秋傳禮記者。猶可得而考。元吳澄作纂言及考注。嘗有補經八篇。補傳十篇。獨於饗禮之文。未有特著。蓋緣聘覲篇中。俱兼及饗食。謂其可以相通而略之。殊不知饗之爲禮也大。非一聘覲所能該。有祭帝祫祭之大饗。復有天子享元侯。兩君相見。及凡饗賓客之不同。使不自爲一篇。則雖諸書可考。亦無自而察其全。因據周官賓客之禮。聯事而比次之。竝取左傳禮記中相發明者。條注於下。爲補饗禮一卷。考敖繼公儀禮集說序曰。公食大夫禮云。設洗如饗。謂如其公饗大夫之禮也。而今之經。乃無是禮。則是逸之也云云。據其所考。則儀禮本有饗禮一篇。經文可證。錦之所補。非屬鑿空。且是編以周官爲宗。周禮固儀禮綱領。以經補經。固無訾於不類。至於分注之傳記。證佐天然。咸有條理。尤非牽強附會之比。至薦籩不薦籩之異文。庭燎門燎。掌于閽人甸人之殊說。竝兩存其義。不生穿鑿。亦勝於空談臆斷之學。雖寥寥不滿二十葉。而古典所存。足資考證。不以其篇帙之少而廢也。<br/>
</p></div></body>
</html>