<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類 佛祖通載 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十五
<!--sf:-->釋家類
</font><h2>
<!--ti:-->佛祖通載 二十二卷
</h2>
<!--ed:-->兩淮鹽政採進本
<p>
<!--no:-->元釋念常撰。念常姓黃氏。號梅屋。華亭人。延祐中居嘉興大中祥符禪寺。是編前有至正元年虞集序。所敍釋氏故實。上起七佛。下迄元順帝元統元年。皆編年紀載。念常於至治癸亥。嘗驛召至京師。繕寫金字佛經。因受法於帝師帕克巴。（原作癹合思巴。今改正。）是以卷首七佛偈後。卽繼以帕克巴所撰彰所知論。又所謂莊嚴劫賢劫。不知當中國何年。不能編次。故盤古以至周康王。但略存帝王統系。自周昭王二十五年。釋迦牟尼佛誕生以後。始據內典編年。每條之後。多附論斷。大旨主於侈神異。陳罪福。起人敬畏之心。以自尊其教。然知儒者之禮樂刑政。必不可廢。故但援儒入墨。與闢佛者力爭。而仍尊孔子。又知道家淸淨。與佛同源。故但攻擊齋醮章呪服餌修鍊之術。而仍尊老子。其論唐憲宗懿宗之迎佛。爲崇奉太過。論王縉杜鴻漸但言福業報應。故人事置而不修。爲泥佛太過。亦時能自彌其罅漏。其立言頗巧。至韓愈爲一代偉人。乃引西蜀龍氏之書。詆其言行悖戾。扎木楊喇勒智（原作楊璉眞伽。）窮凶極惡。乃沒其事迹。但詳述其談禪之語。竟儼然古德宗風。尤不免顛倒是非。不足爲據。然念常頗涉儒書。在緇流之中。較爲賅洽。於佛教之廢興。禪宗之授受。言之頗悉。於唐以來碑碣誌傳之類。採掇尤詳。亦足以資考訂。其黨同伐異。負氣囂爭。乃釋道二氏之通例。心知其意。置而不論可也。<br/>
</p></body>
</html>