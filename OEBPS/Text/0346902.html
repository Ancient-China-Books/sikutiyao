<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 桐江續集 三十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->桐江續集 三十七卷
</h2>
<!--ed:-->浙江孫仰曾家藏本
<p>
<!--no:-->元方回撰。回有續古今考。已著錄。所撰有虛谷集。今未見。此桐江續集。皆其元時罷官後作。集中有自序。稱二十卷。而千頃堂書目作五十卷。今觀集中。四卷末題從事郎寧國路儒學教授同舍生曹祐編次。五卷末題男方存心正心刊行。六卷末題初授徽州路儒學教授馮蒙龜林一桂等刊。九卷末題表姪劉秉懿謹編刊行。十卷末題甥姪汪庭芝謹編。二十五卷末題古杭徐芝石宅滄浪山房刊行。二十七卷末題學生徐編次而佚其名。則後人所增益。非其舊也。此本猶元時舊刻。有玉蘭堂印。又有季滄葦藏書印。蓋文徵明所藏。復歸泰興季振宜者。詩集闕一卷二卷三卷二十一卷二十三卷二十四卷二十六卷三十二卷三十四卷三十六卷三十九卷四十卷四十一卷。僅存二十九卷。文集惟第一卷目次可辨。餘皆初刊稾本。卷字下但有墨臺。不知首尾。以數計之。約存八卷。中閒頗有闕頁。無別本可校。今亦仍之。觀吳之振重刊瀛奎律髓。疑書首一序。非回所作。今集中載此文在送王俊甫序後。劉子敬吟卷序前。知之振未見此集。則亦希覯之本。不以殘闕廢矣。回人品卑汚。見於周密癸辛雜識者。殆無人理。然觀其集中諸文。學問議論。一尊朱子。崇正闢邪。不遺餘力。居然醇儒之言。就文言文。要不可謂其悖於理也。其詩專主江西。平生宗旨。悉見所編瀛奎律髓中。雖不免以粗率生硬爲老境。而當其合作。實出宋末諸家上。更不能以其人廢矣。<br/>
</p></div></body>
</html>