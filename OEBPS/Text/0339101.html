<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 龍洲集 十四卷 附錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->龍洲集 十四卷
<!--ti:-->附錄 二卷
</h2>
<!--ed:-->浙江鮑士恭家藏本
<p>
<!--no:-->宋劉過撰。過字改之。廬陵人。當宋光宗寧宗時。以詩遊謁江湖。韓𠈁冑嘗欲官之使金國。而輕率漏言。卒以窮死。蓋亦陳亮之流。而跅弛更甚者也。當其叩閽上書。請光宗過宮。頗得抗直聲。然其時在廷諸臣。已交章論奏。非廊廟不言。待於草野言之者。何必屋上架屋。爲此曉曉。特巧於博名耳。又屢陳恢復大計。謂中原可不戰而取。更不過附合時局。大言以倖功名。北伐之役。後竟何如耶。楊維楨弔其墓詩云。讀君舊日伏闕疏。喚起開禧無限愁。文人標榜之詞。非篤論也。其詩文亦多麤豪抗厲不甚協於雅言。特以跌宕縱橫。才氣坌溢。要非齷齪者所及。故今猶傳焉。集凡十四卷。後附宋以來諸人所題詩文二卷。合十六卷。岳珂桯史。記過始末頗詳。稱其開禧乙丑過京口。相與摭奇弔古。多見於詩。其多景樓一篇。廣漢章以初升。爲之大書。詞翰俱卓犖可喜。屬爲刻樓上。會兵起不果云云。今集中詩以此篇爲冠。蓋由於此。然伏闕一疏。今竟不載於集中。其尚有佚篇歟。至蔣子正山房隨筆。載其辛棄疾席上賦羊腰腎羹絕句。及爲張栻作張浚挽詩。以集中不載。爲遺珠之憾。核以岳珂桯史。蓋小說之附會。非脫漏也。<span class="jiazhu">語詳龍洲詞條下。</span><br/>
</p></div></body>
</html>