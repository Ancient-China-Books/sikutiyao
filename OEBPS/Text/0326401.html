<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 日涉園集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部八
<!--sf:-->別集類八
</font><h2>
<!--ti:-->日涉園集 十卷
</h2>
<!--ed:-->永樂大典本
<p>
<!--no:-->宋李彭撰。彭字商老。南康軍建昌人。陳振孫書錄解題。以爲公擇之從孫。王明淸揮麈錄。謂李定仲求以不得預蘇舜欽賽神會興大獄。彭卽其孫也。二說未知就是。宋史不爲立傳。其行履亦不可考。趙彥衞雲麓漫鈔。載呂居仁江西詩派圖錄。自黃庭堅以下二十五人。彭名在第十五。居韓駒之亞。則彭本文章之士。故事蹟不見於史也。其集書錄解題。作十卷。世久無傳。今檢永樂大典所載彭詩頗多。鈔撮編次。共得七百二十餘首。諸體咸備。謹校定譌謬。仍釐爲十卷。以還其舊。集中所與酬倡者。如蘇軾張耒劉羲仲等。皆一代勝流。故其詩具有軌度。無南宋人麤獷之態。呂居仁稱其詩文富贍宏博。非後生容易可到。劑克莊後村詩話。亦稱其博覽強記。而獨惜其詩體拘狹少變化。今觀所作。克莊所論爲近之。然邊幅未宏。而錘鍊精研。時多警策。頗見磨淬之功。在江西派中。與謝逸洪朋諸人。足相頡頏。終非江湖末派。所能及也。<br/>
</p></body>
</html>