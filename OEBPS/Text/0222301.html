<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類存目 璇璣遺術 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類存目
</font><h2>
<!--ti:-->璇璣遺術 七卷
</h2>
<!--ed:-->兩江總督採進本
<p>
<!--no:-->國朝揭暄撰。暄字子宣。江西廣昌人。是書一名寫天新語。言天地大象。七曜運旋。兼採歐邏巴義。雜以理氣之說。康熙己已。嘗以草稾寄梅文鼎。文鼎鈔其精語爲一卷。稱其深明西術。而又別有悟入。又稱其謂七政小輪。皆出自然。亦如盤水之運旋而周遭。以行疾而生漩渦。遂成留逆一條。爲古今之所未發。今觀其全書。大抵與游藝天經或問相表裏。然藝書切實平正。詞意簡明。暄則持論新奇。頗傷龐雜。其考歷變。考潮汐。辨分野。辨天氣地氣所發育。方以智嘗謂其於易道有所發明。然如論日月東行。如槽之滾丸。而月質不變。又謂天堅地虛。舊蛋白蛋黃之喻。徒得形似。而喻爲餅中有餅。其說殊自相矛盾。至五星有西行之時。日月有盈縮之度。雖設譬多方。似乎言之成理。而揆以實占。多屬矯強。均不足據爲典要也。<br/>
</p></div></body>
</html>