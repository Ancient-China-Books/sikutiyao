<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 批點檀弓 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->批點檀弓 二卷
</h2>
<!--ed:-->兵部侍郞紀昀家藏本
<p>
<!--no:-->舊本題宋謝枋得撰。枋得字君直。號疊山。信州弋陽人。寶祐四年進士。宋末爲江東制置使。臨安破後。卽弋陽起義兵。兵潰後。遁迹浦城。元福建行省魏天佑。迫脅送燕京。遂絕食而卒。事蹟具宋史忠義傳。是編莫知所自來。明萬曆丙辰。烏程閔齊伋。始以朱墨板刻之。齊伋序稱得謝高泉所校舊本。亦不言謝本出誰氏。書中圈點甚密。而評則但標章法句法等字。似孫鑛等評書之法。不類宋人體例。疑因枋得有文章軌範。依託爲之。又題楊升菴附注。而與愼檀弓叢訓。復不相同。據齊伋序。稱彙注疏集注集說諸書。去其繁而存其要。以著於簡端。則齊伋之所加。非愼原注也。蓋明季刊本。名實舛互。往往如斯矣。<br/>
</p></div></body>
</html>