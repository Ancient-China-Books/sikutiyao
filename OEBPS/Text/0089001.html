<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 五音集韻 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->五音集韻 十五卷
</h2>
<!--ed:-->內府藏本
<p>
<!--no:-->金韓道昭撰。道昭字伯暉。眞定松水人。世稱以等韻顛倒字紐。始於元熊忠韻會舉要。然是書以三十六母。各分四等。排比諸字之先後。已在其前。所收之字。大抵以廣韻爲藍本。而增入之字。則以集韻爲藍本。考廣韻卷首云。凡二萬六千一百八十四言。集韻條例云。凡五萬三千五百二十五言。新增二萬七千三百三十一言。是書亦云凡五萬三千五百二十五言。新增二萬七千三百三十言。合計其數。較集韻僅少一字。殆傳寫偶脫。廣韻註十九萬一千六百九十二字。是書云註三十三萬五千八百四十言。新增十四萬四千一百四十八言。其增多之數。則適相符合。是其依據二書。足爲明證。又廣韻註獨用同用。實仍唐人之舊。封演聞見記。言許敬宗奏定者是也。終唐之世。下迄宋景祐四年。功令之所遵用。未嘗或改。及丁度編定集韻。始因賈昌朝請。改併窄韻十有三處。今廣韻各本儼移豏檻之前。釅移陷鑑之前。獨用同用之註。如通殷於文。通隱於吻。皆因集韻頒行後竄改致舛。是書改二百六韻爲百六十。而併忝於琰。併檻於豏。併儼於范。併㮇於豔。併鑑於陷。併釅於梵。足證廣韻原本上去聲末六韻之通爲二。與平聲入聲不殊。其餘如廢不與隊代通。殷隱焮迄不與文吻問物通。尚仍唐韻之舊。未嘗與集韻錯互。故十三處犂然可考。尤足訂重刊廣韻之譌。其等韻之學。亦深究要渺。雖用以顛倒音紐。有乖古例。然較諸不知而妄作者。則尚有閒矣。<br/>
</p></div></body>
</html>