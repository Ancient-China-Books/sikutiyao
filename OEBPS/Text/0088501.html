<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 韻補 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->韻補 五卷
</h2>
<!--ed:-->兩淮鹽政採進本
<p>
<!--no:-->宋吳棫撰。棫字才老。武夷徐蕆爲是書序。稱與蕆本同里。而其祖後家同安。王明淸揮麈三錄。則以爲舒州人。疑明淸誤也。宣和六年第進士。召試館職不就。紹興中爲太常丞。以爲孟仁仲草表忤秦檜。出爲泉州通判以終。蕆序稱所著有書裨傳。詩補音。論語指掌考異續解。楚辭釋音。韻補。凡五種。陳振孫書錄解題。詩類載棫毛詩補音十卷。註曰棫又別有韻補一書。不專爲詩作。小學類載棫韻補五卷。註曰棫又有毛詩補音一書。別見詩類。今補音已亡。惟此書存。自振孫謂朱子註詩用棫之說。朱彜尊作經義考。未究此書僅五卷。於補音十卷條下。誤註存字。世遂謂朱子所據卽此書。莫敢異議。考詩集傳。如行露篇。二家字。一音谷。一音各空反。騶虞篇二虞字。一音牙。一音五紅反。漢廣篇廣音古曠反。泳音于誑反。綠衣篇風音孚愔反之類。爲此書所無者。不可殫舉。兔罝篇仇音渠之反。以與逵叶。此書乃據韓詩逵作馗。音渠尤反。以與仇叶。顯相背者亦不一。又朱子語錄。稱棫音務爲蒙。音嚴爲莊。此書有務而無嚴。周密齊東野語。稱朱子用棫之說。以艱音巾。替音天。此書有艱而無替。則朱子所據。非此書明甚。蓋棫音詩。音楚辭。皆據其本文。推求古讀。尚能互相比較。粗得大凡。故朱子有取焉。此書則泛取旁搜。無所持擇。所引書五十種中。下逮歐陽修蘇軾蘇轍諸作。與張商英之僞三墳。旁及黃庭經道藏諸歌。故參錯宂雜。漫無體例。至於韻部之上平。註文殷元魂痕通眞。寒桓删山通先。下平忽註侵通眞。覃談咸銜通删。鹽沾嚴凡通先。上聲又註梗耿靜迥拯等六韻通軫。寢亦通軫。感敢琰忝豏檻儼范通銑。去聲又註問焮通震。而願慁恨自爲一部。諫襇通霰。而翰換自爲一部。勘闞通翰。豔㮇斂通霰。陷覽梵通諫。割爲三部。入聲又註勿迄職德緝通質爲一部。曷末點戛屑嶭葉帖業乏通月爲一部。傾倒錯亂。皆亙古所無之臆說。世儒不察。乃執此書以誣朱子。其傎殊甚。然自宋以來。著一書以明古音者。實自棫始。而程迥之音式繼之。迥書以三聲通用雙聲互轉爲說。所見較棫差的。今已不傳。棫書雖牴牾百端。而後來言古音者。皆從此而推闡加密。故闢其謬而仍存之。以不沒篳路藍縷之功焉。<br/>
</p></div></body>
</html>