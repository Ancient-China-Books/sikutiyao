<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->史部二十六
<!--sf:-->地理類三
</font><h2>
<!--ti:-->東京夢華錄 十卷
</h2><p>
<!--no:-->宋孟元老撰。元老始末未詳。蓋北宋舊人。於南渡之後。追憶汴京繁盛。而作此書也。自都城坊市節序風俗。及當時典禮儀衞。靡不賅載。雖不過識小之流。而朝章國制。頗錯出其閒。核其所紀。與宋志頗有異同。如宋志南郊儀注。郊前三日。但云。齋於大慶殿太廟。及靑城齋宮。而是書載車駕宿大慶殿儀。駕宿太廟奉神主出室儀。駕詣靑城齋宮儀。委曲詳盡。又如郊畢解嚴。宋志但云御宣德門肆赦。而是書載下赦儀。亦極周至。又行禮儀注。宋志有皇帝初登壇。上香奠玉幣儀。旣降。盥洗。再登壇。然後初獻。而是書奏請駕登壇。卽初獻。無上香獻玉帛儀。又太祝讀册。宋志列在初獻時。是書初獻之後。再登壇始稱讀祝。亦小有參差。如此之類。皆可以互相考證。訂史氏之譌舛。固不僅歲時宴賞。士女奢華。徒以怊悵舊游。流傳佳話者矣。
</p><br/></div></body></html>