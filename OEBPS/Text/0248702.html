<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 古今考 一卷 續古今考 三十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->古今考 一卷
<!--ti:-->續古今考 三十七卷
</h2>
<!--ed:-->副都御史黃登賢家藏本
<p>
<!--no:-->古今考一卷。宋魏了翁撰。續古今考三十七卷。元方回撰。回字萬里。號虛谷。歙縣人。宋景定壬戌別省登第。官提領池陽茶鹽。遷知嚴州。入元爲建德路總管。了翁以古制多不可考。兩漢諸儒。惟據叔孫通所定某物猶今之某物。孔賈諸疏。則又謂去漢久遠。雖漢制亦不可考。乃卽漢書本紀所載。隨文辨證。作古今考。前有自序一則。然其書未成。僅得二十條。又有錄無書者四條。咸淳丁卯。回得手稾於了翁之子。乃推衍其意。續成是編。併載了翁原書。而各附論於條下。以鶴山先生曰。紫陽方氏曰別之。其無書四條。回亦補其劉媼夢與神遇一條。併發例於下。曰。鶴山原書有此題而文闕。今回以意補之。加紫陽方氏曰五字。後此皆回所撰。不再書此五字。或引古於前則復書之云云。案回之所續。亦以漢書本文標目。而於歷代制度。推類以盡其餘。如拔劍斬蛇條下。則附廣劍考。范增舉玉玦條下。則附玉佩考。蓋特借漢書一物之名。推求古制。而與史家本文。則絕不相涉也。然了翁所考。多在制度。回則以在宋之日。獻媚賈似道。似道勢敗。又先劾之。旣反覆陰狡。爲世所譏。及宋亡之時。又身爲太守。舉城迎降於元。益爲淸議所不齒。老而無聊。乃倡講道學。以謀晚蓋。故其中多參以理語。如高帝紀寬仁愛人四字。牽引程朱以來諸儒論仁之語。至列目十有二篇。一字之義盈一卷。未免涉於支離。然回人品心術。雖不足道。而見聞尚屬賅洽。所考多有可取者。併了翁書錄之。亦不以人廢之義也。<br/>
</p></div></body>
</html>