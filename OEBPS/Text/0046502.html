<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一 儀禮惜陰錄 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->儀禮惜陰錄 八卷
</h2>
<!--ed:-->兩江總督採進本
<p>
<!--no:-->國朝徐世沐撰。世沐有周易惜陰錄。已著錄。是書逐節逐句分解。撮標註義。頗爲明簡。較所註他經稍善。然亦疎於考證。如士冠禮云。闕項靑組纓。汲古閣本。鄭註。闕讀如有頍者弁之頍。滕薛名蔮爲頍。世沐謂字書無此蔮字而疑之。不知蔮本當作簂。後漢烏桓傳云。猶中國有簂步搖。注云。簂音吉悔反。字或爲幗。蓋簂幗二字通。續漢書輿服志云。太皇太后皇太后入廟翦氂簂。公卿列侯二千石夫人紺繒簂。廣雅曰。簂謂之𢂹。故玉篇。廣韻。集韻。類篇。俱作簂字。可以正刊本作蔮之譌。至若釋名曰。簂恢也。魯人曰。頍頍傾也。著之傾近前也。卽鄭註滕薛名簂爲蔮之確證。而釋名作簂不作蔮。則汲古閣本鄭註作蔮。其誤顯然。世沐心知其誤。而不能究其所以誤。殊核之未審。又此書多載鄭註所引古今文。然闕漏不可枚舉。卽如士冠禮注云。古文闑爲槷。閾爲蹙。又云古文旅作臚。又云今文纁皆作熏。又云古文盥皆作浣。又云壹古文皆作一。又云今文枋作柄。又云古文啐爲呼。又云古文亶爲癉。又云今文格爲嘏。此九條俱失載。則他篇可知。又若士冠禮。戒賓節在筮賓之前。而世沐謂戒賓當在筮賓之後。今考鄭注。戒賓者。戒主人之僚友。筮賓者。筮其可使冠子者。蓋先戒衆賓。後乃於衆賓內更筮其最吉。特使冠子。故賈疏謂取人之法。先筮後戒。今以此賓是賢者。必知是吉。故先戒賓。賓已許。方始筮之。以其賢。恆自吉。故先戒後筮。此義最易曉。而世沐謂當先筮後戒。疎矣。至謂冠子一醮足矣。三醮則意複詞縟。具文滋僞。又謂字冠者。不當有祝詞之類。尤臆斷之說也。<br/>
</p></div></body>
</html>