<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 自警編 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->自警編 九卷
</h2>
<!--ed:-->直隸總督採進本
<p>
<!--no:-->宋趙善璙撰。善璙太宗七世孫。家於南海。端平中。嘗知江州。其書乃編次宋代名臣大儒嘉言懿行之可爲法則者。凡學問類子目三。操修類子目十二。齊家類子目四。接物類子目七。出處類子目五。事君類子目十一。政事類子目十七。拾遺類子目二。共八類。五十五目。蓋亦仿言行錄之體。而少變其義例者也。善璙生南宋之季。而所載至靖康而止。其後惟朱子議論。閒爲採入。其餘多不甄錄。固由時代相接。難於棄取。亦以宋時士大夫風俗淳厚。惟汴都爲極盛。南渡而還。門戶立而黨局生。議論繁而實意減。非復先民篤厚之風。故獨臚陳舊德。以示斷限歟。雖所列率人所習聞。而縷析條分。便於省覽。其財賦門兵門。及拾遺一類。則幷及於壬人憸夫。用垂炯戒。亦當時士大夫之藥石矣。原本各註所引書名。今多佚脫。蓋傳刻者失之。諸本竝同。亦姑仍其舊焉。<br/>
</p></div></body>
</html>