<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->子部四
<!--sf:-->儒家類四
</font><h2>
<!--ti:-->御定孝經衍義 一百卷
</h2><p>
<!--no:-->謹案是書爲順治十三年奉敕所修至康熙二十一年告成。聖祖仁皇帝親爲鑒定。製序頌行。體例全仿眞德秀大學衍義。首冠以衍經之序。述經之旨二篇。不入卷數。次衍至德之義。以五常分五子目。次衍要道之義。以五倫分五子目。次衍敎所由生之義。以禮樂政刑分四子目。次天子之孝。以愛親敬親爲綱。愛親分子目十二。敬親分子目十四。次諸侯之孝。分子目四。次卿大夫之孝。分子目五。次士之孝。分子目四。次庶人之孝。分子目三。亦皆以愛親敬親爲首。末二卷以大順之徵終焉。大旨以一心一理。推而廣之。貫通乎萬事萬物。自上以及下。篤近而擧遠。源流本末。無所不賅。而於天子之孝。推演尤詳凡例謂經稱先王以發端。明是爲君天下之天子陳孝道也。誠得孔曾授受之本旨矣。眞德秀大學衍義。僅及修身齊家而止。治平之事。待邱濬而後補焉。不及此編體用兼備也。孝治之淵源。聖功之繼述。樞要蓋具在斯矣。
</p><br/></div></body></html>