<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->史部七
<!--sf:-->雜史類
</font><h2>
<!--ti:-->燕翼詒謀錄 五卷
</h2><p>
<!--no:-->宋王柡撰。柡字叔永。自署稱晉陽人。寓居山陰。號求志老叟。其名氏不概見於他書。今考書中。有紀紹興庚戌仲父軒山公以知樞密院兼參知政事一條。庚戌爲紹興元年。核之宋史。是年正月甲午。王藺知樞密院。是柡當爲藺之猶子。藺宋史無傳。據徐自明宰輔編年錄。載藺無爲軍人。是書第三卷中。所述無爲軍建置特詳。可以爲證。其稱晉陽者。蓋擧祖貫而言。書中又有余曩仕山陽語。知其嘗官淮北。而所居何職。則已不可考矣。其書大旨以宋至南渡以後。典章放失。祖宗之良法美政。俱廢格不行。而變爲一切苟且之治。故采成憲之可爲世守者。上起建隆。下迄嘉祐。凡一百六十二條。幷詳及其興革得失之由。以著爲鑑戒。蓋亦魚藻之義。自序謂悉考之國史實錄。寶訓聖政等書。凡稗官小說。悉棄不取。今觀其臚陳故實。如絲聯繩貫。本末粲然。誠雜史中之最有典據者也。
</p><br/></div></body></html>