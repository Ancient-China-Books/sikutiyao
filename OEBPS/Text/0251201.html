<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 風俗通義 十卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->風俗通義 十卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->漢應劭撰。劭字仲遠。汝南人。嘗舉孝廉。中平六年。拜泰山太守。事蹟具後漢書本傳。馬總意林。稱爲三國時人。不知何據也。考隋書經籍志。風俗通義三十一卷。註云錄一卷。應劭撰。梁三十卷。唐書藝文志。應劭風俗通義三十卷。崇文總目。讀書志。書錄解題。皆作十卷。與今本同。明吳琯刻古今逸史。又删其半則更闕略矣。各卷皆有總題。題各有散目。總題後略陳大意。而散目先詳其事。以謹案云云。辨證得失。皇霸爲目五。正失爲目十一。愆禮爲目九。過譽爲目八。十反爲目十。音聲爲目二十有八。窮通爲目十二。祀典爲目十七。怪神爲目十五。山澤爲目十九。其自序云。謂之風俗通義。言通於流俗之過謬。而事該之於義理也。後漢書本傳稱撰風俗通。以辨物類名號。識時俗嫌疑。不知何以删去義字。或流俗省文。如白虎通義之稱白虎通。史家因之歟。其書因事立論。文辭淸辨。可資博洽。大致如王充論衡。而敍述簡明。則勝充書之宂漫。舊本屢經傳刻。失於校讐。頗有譌誤。如十反類中。分范茂伯郅朗伯爲二事。而佚其斷語。窮通類中。孫卿一事。有書而無錄。怪神類中。城陽景王祠一條。有錄而無書。今並釐正。又宋陳彭年等修廣韻。王應麟作姓氏急就篇。多引風俗通姓氏篇。是此篇至宋末猶存。今本無之。不知何時散佚。然考元大德丁未無錫儒學刊本。前有李果序。後有宋嘉定十三年丁黼跋。稱余在餘杭。借本於會稽陳正卿。正卿蓋得於中書徐淵子。譌舛已甚。殆不可讀。愛其近古。鈔錄藏之。攜至中都。得館中本。及孔復君寺丞本。互加參考。始可句讀。今刻之於夔子。好古者或得舊本。從而增改。是所望云。則宋寧宗時之本。已同今本。不知王氏何以得見是篇。或卽從廣韻註中輾轉援引歟。永樂大典通字韻中。尚載有風俗通姓氏一篇。首題馬總意林字。所載與廣韻註多同。而不及廣韻註之詳。蓋馬總節本也。然今本意林無此文。當又屬佚脫。今採附風俗通之末。存梗概焉。<br/>
</p></div></body>
</html>