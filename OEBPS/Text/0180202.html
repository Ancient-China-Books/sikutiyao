<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 石墨鐫華 六卷 附錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->石墨鐫華 六卷
<!--ti:-->附錄 二卷
</h2>
<!--ed:-->安徽巡撫採進本
<p>
<!--no:-->明趙崡撰。崡字子函。盩厔人。萬歷乙酉擧人。崡家近漢唐故都。多古石刻。性復好事。時挾楮墨訪搨。並乞於朋友之宦遊四方者。積三十餘年。故所蓄舊碑頗夥。自序稱所收過於都穆楊愼。而視歐陽修才三之一。視趙明誠才十之一。然宋元以上。多歐趙所未收者。欲刊其全文。而力不足以供匠氏。故但刻其跋尾。凡二百五十三種。其曰石墨鐫華者。取劉勰文心雕龍誄碑篇句。以所收有石無金故也。每碑目錄之下。仿陳思寶刻叢編之例。各註其地。金元國書。世不多見。亦仿集古錄摹載鍾鼎之例。鉤勒其文。體例頗爲詳備。惟所跋詳於筆法。而略於考證。故岣嶁比干墓銘之類。皆持兩端。而所論筆法。於柳公權夢英蘇軾黃庭堅。皆有不滿。亦僻於一家之言。然一時題識。語有出入。自集古錄以下。皆所不免。不能獨爲崡咎也。至所載古碑。頗多未備。則由崡本貧士。其力止於如斯。觀附錄二卷。所載三記及詩。其求索之勞。亦云備至。不必以挂漏爲譏矣。<br/>
</p></div></body>
</html>