<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 欽定詩經樂譜 三十卷 樂律正俗 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->欽定詩經樂譜 三十卷
<!--ti:-->樂律正俗 一卷
</h2>
<p>
<!--no:-->乾隆五十三年奉敕撰。我皇上啓六義不傳之祕。示千秋大樂之原。特命皇子暨樂部諸臣。據文義以定宮調。援古證今。親加指示。而於永言之微旨。御定爲一字一音。合於大音希聲之義。並遵御製律呂正義體例。分列八音譜。旋宮表。字色各異。而聲律則同。可謂盡美盡善。足以識性情之正。而建中和之極矣。考歌詩之見於史册者。漢宗廟樂用登歌。而猶仿淸廟遺音。晉正會樂奏於赫。而不改鹿鳴聲節。則知古樂雖屢變。而其音節不能盡變也。唐開元鄉飲樂。雖不著宮譜。而獨取一字一音。朱子蓋嘗言之。豈非古有其法而不能用。我皇上深究其本原。適合於古哉。後世譜詩者。明朱載堉樂律全書。所載關雎數篇。琴瑟至用一字十六彈。皇上親命樂工。按譜試之。俱不成聲。屢降諭旨駁正之。又撰樂律正俗一書。以糾其誤。又考嘉靖十五年。國子祭酒呂柟。著詩樂圖譜。共六集。分爲六譜。以教六館諸生。而其譜專取黃鍾一調。卽朱載堉以笛合字爲宮聲之法也。歌字不論平仄。亦不取某字起某字止之例。鍾磬止用黃大仲林南淸黃六音而虛其十二不用。琴瑟止用六弦。蓋以意爲之。不知而作者也。且自周南至商頌。僅八十餘譜。烏足與語全詩之盛。美聖皇之作述哉。總計原詩三百五篇。增入御製補笙詩六篇。凡三百十一篇。蕭笛鐘琴瑟。凡一千五百五十五譜云。<br/>
</p></div></body>
</html>