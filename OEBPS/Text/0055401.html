<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋諸國統紀 一卷 目錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋諸國統紀 一卷
<!--ti:-->目錄 一卷
</h2>
<!--ed:-->浙江吳玉墀家藏本
<p>
<!--no:-->元齊履謙撰。履謙字伯恒。大名人。官至太史院使。事蹟具元史本傳。此書乃其延祐丁巳。爲國子司業時所作。前有自序。謂今之春秋。蓋聖人合二十國史記爲之。自三傳專言襃貶。於諸國分合。與春秋所以爲春秋。概未之及。故敍類此書。以備諸家之闕。凡二十有二篇。首魯。次周次宋次齊次晉次衞次蔡次陳次鄭次曹次秦次薛次𣏌次滕次莒次邾次許次宿次楚次吳。自內魯尊周外。各以五等之爵爲次。其入春秋後降爵者。則隨所降之爵列之。而楚吳以僭王殿焉。目錄謂此皆國史具在。聖人據以作春秋者。又以諸小國諸亡國釐爲二篇。附錄於末。目錄謂此無國史。因二十國事所及而載者。皆先於各國下列敍大勢。與其排比之意。題曰某國春秋統紀。蓋據墨子有百國春秋。徐彥公羊疏有孔子求周史記。得百二十國寶書之文。故不主因魯史從赴告之義也。案春秋如不據魯史。不應以十二公紀年。如不從赴告。不應僖公以後。晉事最詳。僖公以前。晉乃不載一事。此蓋掇拾雜說。不考正經。且魯史不紀周年。內魯可也。履謙分國編次。而魯第一。周第二。不曰王人雖微。加於諸侯之上乎。況天王也。至於隱公八年葬蔡宣公。宣公十七年葬蔡文公。竝經有明文。履謙漏此二條。乃於桓公十七年葬蔡桓侯。謂諸國皆僭稱公。惟蔡仍舊章。反引左傳爲證。殊爲疎舛。又經書桓公三年。夫人姜氏至自齊。六年九月丁卯。子同生。其事更無疑義。穀梁傳疑故志之之說。已爲不核事實。履謙乃竟以莊公爲齊侯之子。尤爲乖謬。以其排比經文。頗易尋覽。所論亦時有可采。故錄存之。吳澄序。稱某縷數旁通。務合書法。閒或求之太過。要之不苟爲言。蓋瑕瑜不掩。澄已有微辭矣。<br/>
</p></div></body>
</html>