<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 籀史 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->籀史 一卷
</h2>
<!--ed:-->編修汪如藻家藏本
<p>
<!--no:-->宋翟耆年撰。耆年字伯壽。參政汝文之子。別號黃鶴山人。是書首載宣和博古圖。有紹興十有二年二月帝命臣耆年云云。蓋南宋初所作。本上下二卷。歲久散佚。惟嘉興曹溶家。尚有鈔本。然已僅存上卷。今藏弆家所著錄。皆自曹本傳寫者也。王士禎嘗載其目於居易錄。欲以訪求其下卷。卒未之獲。知無完本久矣。其以籀名史。特因所載多金石款識篆隸之體多。實非專述籀文。所錄各種之後。皆附論說。括其梗概。於岐陽石鼓。不深信爲史籀之作。與唐代所傳特異。亦各存所見。然未至如金馬定國堅執宇文周所作也。所錄不及薛尚功鐘鼎彝器款識。備載篆文。而所述原委。則較薛爲詳。二書相輔而行。固未可以偏癈。其中所云趙明誠古器物銘碑十五卷。稱商器三卷。周器十卷。秦漢器二卷。河閒劉跂序。洛陽王壽卿篆。據其所說。則十五卷皆古器物銘而無石刻。當於金石錄之外。別爲一書。而士禎以爲卽金石錄者。其說殊誤。豈士禎偶未檢金石錄歟。<br/>
</p></div></body>
</html>