<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 新序 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->新序 十卷
</h2>
<!--ed:-->江蘇巡撫採進本
<p>
<!--no:-->漢劉向撰。向字子政。初名更生。以父任爲輦郞。歷官中壘校尉。事蹟具漢書本傳。案班固漢書藝文志。稱向所序六十七篇。新序說苑世說列女傳頌圖也。隋書經籍志。新序三十卷。錄一卷。唐書藝文志。其目亦同。曾鞏校書序。則云今可見者十篇。鞏與歐陽修同時。而所言卷帙懸殊。蓋藝文志所載。據唐時全本爲言。鞏所校錄。則宋初殘闕之本也。晁公武謂曾子固綴輯散逸。新序始復全者。誤矣。此本雜事五卷。剌奢一卷。節士二卷。善謀二卷。卽曾鞏校定之舊崇文總目云。所載皆戰國秦漢閒事。以今考之。春秋時事尤多。漢事不過數條。大抵採百家傳記。以類相從。故頗與春秋內外傳戰國策太史公書。互相出入。高似孫子略。謂先秦古書。甫脫燼劫。一入向筆。採擷不遺。至其正紀綱。迪敎化。辨邪正。黜異端。以爲漢規監者。盡在此書。固未免推崇已甚。要其推明古訓。以衷之於道德仁義。在諸子中猶不失爲儒者之言也。葉大慶考古質疑。摘其昭奚恤對秦使者一條。所稱司馬子反。在奚恤前二百二十年。葉公子高。令尹子西。在奚恤前一百三十年。均非同時之人。又摘其誤以孟子論好色好勇爲對梁惠王。皆切中其失。至大慶謂黍離乃周詩。新序誤云衛宣公之子壽。閔其兄且見害而作。則殊不然。向本學魯詩。而大慶以毛詩繩之。其不合也固宜。是則未考漢儒專門授受之學矣。<br/>
</p></div></body>
</html>