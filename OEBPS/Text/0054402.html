<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋分紀 九十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋分紀 九十卷
</h2>
<!--ed:-->兩淮馬裕家藏本
<p>
<!--no:-->宋程公說撰。公說字伯剛。號克齋。丹棱人。居於宣化。年二十五登第。官邛州教授。吳曦之亂。棄官攜所著春秋諸書。匿安固山中修之。甫成而卒。年僅三十七。是書前有開禧乙丑自序。淳祐三年。其弟公許刊於宜春。凡年表九卷。世譜七卷。名譜二卷。書二十六卷。周天王事二卷。魯事六卷。大國世本二十六卷。次國二卷。小國七卷。附錄三卷。其年表則冠以周及列國。而后夫人以下。與執事之卿。皆各爲一篇。其世譜則王族公族。以及諸臣。每國爲一篇。魯則增以婦人名。仲尼弟子。而燕則有錄無書。蓋原闕也。名譜則凡名著於春秋者。分五類列焉。書則歷法天文五行疆理禮樂征伐職官七門。其周魯及列國世本以及次國小國。附錄則各以經傳所載分隸之。條理分明。敍述典贍。所采諸儒之說。與公說所附序論。亦皆醇正。誠讀春秋者之總匯也。明以來其書罕傳。故朱彝尊經義考。注曰未見。顧棟高作春秋大事表。體例多與公說相同。棟高非剽竊著書之人。知其亦未見也。此本出自揚州馬曰璐家。與通考所載卷數相合。內宋諱猶皆闕筆。蓋從宋刻影鈔者。劉光祖作公說墓誌。稱其所作。尚有左氏始終三十六卷。通例二十卷。比事十卷。蓋刻意於左氏之學者。宋自孫復以後。人人以臆見說春秋。惡舊說之害己也。則舉三傳義例而廢之。又惡左氏所載。證據分明。不能縱橫顛倒。惟所欲言也。則併舉左傳事蹟而廢之。譬諸治獄。務燬案牘之文。滅證佐之口。則是非曲直。乃可惟所斷而莫之爭也。公說當異說坌興之日。獨能考核舊文。使本末源流。犁然具見。以杜虛辨之口舌。於春秋可謂有功矣。<br/>
</p></body>
</html>