<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 通鑑問疑 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->通鑑問疑 一卷
</h2>
<!--ed:-->浙江范懋柱家天一閣藏本
<p>
<!--no:-->宋劉羲仲撰。羲仲筠州人。祕書丞恕之長子。宋史附見恕傳末。但稱恕死後七年通鑑成。追錄其勞。官其子羲仲。（案宋史原本作義仲。癸辛雜識亦作義仲。均傳寫之誤。今改正。）爲郊社齋郞。其始末則未詳也。史稱司馬光編次資治通鑑。英宗命自擇館閣英才共修之。光對曰。館閣文學之士誠多。至於專精史學。臣得而知者。惟劉恕耳。卽召爲局僚。遇史事紛雜難治者。輒以諉恕。恕於魏晉以後事。考證差謬。最爲精詳。羲仲此書。卽裒錄恕與光往還論難之詞。據書末稱方今春秋尚廢。況此書乎云云。蓋成於熙寧以後。邵伯温聞見錄。稱通鑑以史記前後漢屬劉攽。以唐逮五代屬范祖禹。以三國歷九朝至隋屬恕。故此書所論。皆三國至南北朝事也。凡所辨論。皆極精核。史所稱篤好史學。日太史公所記。下至周顯德末。私記雜說。無所不覽。上下數千載閒。鉅細之事。如指諸掌者。殆非虛語。通鑑帝魏。朱子修綱目。改帝蜀。講學家以爲申明大義。上繼春秋。今觀是書。則恕嘗以蜀比東晉。擬紹正統。與光力爭而不從。是不但習鑿齒劉知幾先有此說。卽修通鑑時。亦未嘗無人議及矣。末附羲仲與范祖禹書一篇。稱其父在書局。止類事迹。勒成長編。其是非予奪之際。一出君實筆削。而羲仲不及見君實。不備知凡例中是非予奪所以然之故。范淳父亦嘗預修通鑑。乃書所疑問焉。所擧凡八事。復載得祖禹答書。具爲剖析。乃深悔其詰難之誤。且自言恐復有小言破言。小道害道如己之所云者。故載之。使後世有考焉。其能顯先人之善。而又不自諱其所失。尤足見涑水之徒。猶有先儒質直之遺也。<br/>
</p></body>
</html>