<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 天香樓偶得 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->天香樓偶得 十卷
</h2>
<!--ed:-->浙江巡撫採進本
<p>
<!--no:-->國朝虞兆漋撰。兆漋字虹升。嘉與人。康熙初諸生。是編乃其讀書所得。隨筆纂錄。分類編次。爲天文地理宮室器用鳥獸蟲魚草木典制字學人事藝文十部。中多蹈襲舊文。其自爲考證者。不通十之一二。如論刀劍錄。誤以宋廢帝爲順帝。以楊玉夫爲楊玉。論五代史唐莊宗立皇后劉氏事。本紀與家人傳年月不同。論劉禹錫詩自註二高字。謂高門字旣對曉鏡。則亦似自高。論孟子非館於雪宮。論郭子章馬記誤收羊事。皆爲確當。而論五雜俎野蠶一條。尤洞燭眞僞。至於謂詩投畀有北。用拾遺記黃帝事。不知王嘉正依託詩語。謂鏡稱菱花。未詳何義。不知飛燕外傳。有七出菱花鏡事。謂隋時改丙爲景。唐修晉書。皆仍隋書。不知丙字本唐諱嫌名。謂周邦彥十六令。當以明月影三字爲句。穿牕白玉錢五字爲句。譏改明爲眠。作上一下七之非。不知別作之歸十萬人家兒樣啼。亦是上一下七。不可歸十萬爲句。皆失詳考。至謂對子字父。始於蘇軾。併忘曹子丹佳人一語。卽在本書之中。失於檢核。其他所論天文。多涉臆揣。而孟女姜滴血尋夫骨事。更無徵不信矣。<br/>
</p></div></body>
</html>