<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 乙巳占略例 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->乙巳占略例 十五卷
</h2>
<!--ed:-->兩淮鹽政採進本
<p>
<!--no:-->舊本題唐李淳風撰。皆雜占天文雲氣風雨。竝及分野星象之說。案淳風有乙巳占十卷。蓋以貞觀十九年乙巳。在上元甲子中。書作於是時。故以爲名。唐志宋志。所載卷數竝同。惟宋志別出有乙巳指占圖經三卷。不言何人所撰。而無此書。尤袤遂初堂書目。焦竑國史經籍志。亦僅載乙巳占。不云別有略例。檢永樂大典。絕無一字之徵引。可知明以前無此書矣。錢曾述古堂書目。始以乙巳占乙巳略例二書竝列。又不言其所自來。考朱彝尊曝書亭集。有乙巳占跋。是其書近時尚存。今特偶未之見耳。彝尊所論分野。以此本相較。皆參錯不合。且所占至於天寶九載。其非淳風所作甚明。書中援引。亦多龐雜無緒。疑後人取開元占經與乙巳占之文。參互成書。而別題此名。託之淳風也。<br/>
</p></div></body>
</html>