<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部二
<!--sf:-->易類二
</font><h2>
<!--ti:-->易數鉤隱圖 三卷
<!--st:-->遺論九事 一卷
</h2><font size="-1">坿</font><p>
<!--no:-->宋劉牧撰。牧字長民。其墓誌作字先之。未詳孰是。或有兩字也。彭城人。官至太常博士。宋志載牧新注周易十一卷。圖一卷。晁公武讀書志。則作圖三卷。其注今不傳。惟圖尚在。卷數與晁氏本同。漢儒言易。多主象數。至宋而象數之中。復岐出圖書一派。牧在邵子之前。其首倡者也。牧之學出於种放。放出於陳摶。其源流與邵子之出於穆李者同。而以九爲河圖。十爲洛書。則與邵異。其學盛行於仁宗時。黃黎獻作略例隱訣。吳祕作通神。程大昌作易原。皆發明牧說。而葉昌齡則作圖義以駁之。宋咸則作王劉易辨以攻之。李覯復有刪定易圖論。至蔡元定則以爲與孔安國劉歆所傳不合。而以十爲河圖。九爲洛書。朱子從之。著易學啓蒙。自是以後。若胡一桂董楷吳澄之書。皆宗朱蔡。牧之圖幾於不傳。此本爲通志堂所刊。何焯以的自道藏錄出。今考道藏目錄。實在洞眞部靈圖類雲字號中。是卽圖書之學。出於道家之一證。錄而存之。亦足廣異聞也。南宋時劉敏士。嘗刻於浙右漕司。前有歐陽脩序。吳澄曰。脩不信河圖而有此序。殆後人所僞爲。而牧之後人誤信之者。俞琰亦曰序文淺俚。非脩作。其言有見。故今據而削之。其遺論九事。一爲太皥授龍馬負圖。二爲六十四卦推盪訣。三爲大衍之數五十。四爲八卦變六十四卦。五爲辨陰陽卦。六爲復見天地之心。七爲卦終未濟。八爲著數揲法。九爲陰陽律呂圖。以先儒之所未及。故曰遺論。本別爲一卷。徐氏刻九經解。附之鉤隱圖末。令亦仍之焉。
</p><br/></div></body></html>