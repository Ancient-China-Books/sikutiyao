<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 萬首唐人絕句詩 九十一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->萬首唐人絕句詩 九十一卷
</h2>
<!--ed:-->內府藏本
<p>
<!--no:-->宋洪邁編。邁有容齋隨筆。已著錄。邁於淳煕閒錄唐五七言絕句五千四百首進御。後復補輯。得滿萬首爲百卷。紹煕三年上之。是時降敕襃嘉。有選擇甚精。備見博洽之諭。陳振孫書錄解題。謂其中多採宋人詩。如李九齡郭震滕白王嵒王初之屬。其尤不深考者。爲梁何遜。劉克莊後村詩話。亦謂其但取唐人文集雜說。鈔類成書。非必有所去取。蓋當時瑣屑摭拾。以足萬首之數。其不能精審。勢所必然。無怪後人之排詆。至程珌洺水集。責邁不應以此書進御。則與張栻詆呂祖謙不應編文鑑。同一偏見。論雖正而實迂矣。是書原本一百卷。毎卷以百首爲率。而卷十九至卷二十二。皆不滿百首。又五言止十六卷。合之七言七十五卷。亦不滿百卷。目錄後載嘉定閒紹興守吳格跋。謂原書歳久蠹闕。因修補以永其傳。此本當是修補之後。復又散佚也。<br/>
</p></div></body>
</html>