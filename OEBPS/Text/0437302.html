<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 後村詩話前集 二卷 後集 二卷 續集 四卷 新集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->後村詩話前集 二卷
<!--ti:-->後集 二卷
<!--ti:-->續集 四卷
<!--ti:-->新集 六卷
</h2>
<!--ed:-->編修汪如藻家藏本
<p>
<!--no:-->宋劉克莊撰。克莊有後村集。已著錄。所撰詩話。惟前集有本別行。其餘皆編入文集中。共十四卷。末有自跋。稱前後二集。爲六十至七十歳時所作。續集四卷。爲八十歳時所作。新集六卷。則八十二歳時作也。克莊晚節頽唐。詩亦漸趨潦倒。如髮脫詩之論爲城旦寧非恕。度作沙彌亦自佳。老吏詩之只恐閻羅難抹過。鐵鞭他日鬼臀紅。殆足資笑噱。然論詩則具有條理。眞德秀作文章正宗。以詩歌一門屬之克莊。克莊所取如漢武秋風詞及三謝之類。德秀多刪之。克莊意不爲然。其說今載前集第一卷中。蓋克莊於詩爲專門。而德秀於詩則未能深解。宜其方柄而圓鑿也。前集後集續集。統論漢魏以下。而唐宋人詩爲多。新集六卷。則詳論唐人之詩。皆採摘菁華。品題優劣。往往連錄全篇。較他家詩話兼渉考證者。爲例稍殊。蓋用唐詩紀事之例。所載宋代諸詩。其集不傳於今者。十之五六。亦皆頼是書以存。可稱善本。其中如韓詩外傳。西京雜記。朝野僉載諸書。往往連篇鈔錄。至一二十條不止。以至沈旣濟駁武后本紀之類。泛及史事。皆與詩無渉。殊爲例不純。又如謂杜牧兄弟。分黨牛李。以爲高義。而不知爲門戸之私。謂吳融韓偓。國蹙主辱。絕無感時傷事之作。似但據唐英歌詩香奩集。而於韓內翰集。則殊未詳閲。持論亦或偶疎。至於旣詆玉臺新詠爲淫哇。而又詳錄其續集。旣稱歐陽修厭薄楊劉。又稱其推重楊劉。尤自相矛盾。然要其大旨。則精核者多。固迥在南宋諸家詩話上也。<br/>
</p></div></body>
</html>