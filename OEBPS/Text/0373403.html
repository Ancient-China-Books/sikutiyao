<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 杜詩論文 五十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->杜詩論文 五十六卷
</h2>
<!--ed:-->內府藏本
<p>
<!--no:-->國朝吳見思撰。見思字齊賢。武進人。是編成於康熙壬子。據其凡例。蓋擬舉杜詩典故。別爲一書。名曰杜詩論事。故此編但詮釋作意。謂之杜詩論文。夫箋註典故。所以明文義也。論事自論事。論文自論文。是已兩無據矣。而所論之文。又皆敷衍。卽以開卷言之。望嶽詩。齊魯靑未了。正極寫望字耳。其註乃云。行至於齊。初見岱色。及行至於魯。岱色依然。故曰靑未了。過宋員外之問舊莊詩。杜甫自註曰。員外季弟執金吾。見知於代。故有下句。其語已明矣。其註乃云落到執金吾結。如此之類。皆頗嫌於詞費。重題鄭氏東亭詩。華亭入翠微句。爾雅。山未及上曰翠。微。古有明訓。其註乃云。山曰翠。微。秋山也。如此之類。考證亦多未詳。首列章法句法字法諸論。其三折句法一條。引塵中老盡力歲晚病傷心一聯。謂塵中字歲晚字一折。老字病字一折。盡力字傷心字一折。已嫌破碎。又引峽雲籠樹小湖日落船明一聯。謂峽字湖字一折。雲籠字日落字一折。樹小字船明字一折。詩家有是句法乎。<br/>
</p></div></body>
</html>