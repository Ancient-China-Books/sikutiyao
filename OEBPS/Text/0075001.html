<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 論語稽求篇 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->論語稽求篇 四卷
</h2>
<!--ed:-->浙江巡撫採進本
<p>
<!--no:-->國朝毛奇齡撰。奇齡有仲氏易。已著錄。朱子四書章句集註。研究文義。期於愜理而止。原不以考證爲長。奇齡學博而好辨。遂旁採古義以相詰難。此其攻駁論語集註者也。其中有強生支節者。如古人有所師法。皆謂之學。卽至鱄諸學炙。秦青學謳。亦無異訓。朱子註學爲效。原無疵病。奇齡必謂學者業道之名。泛訓作效。與工師授受何別。不知學道與學藝。所學之事異。而學字不能別釋。亦猶喻義喻利。所喻之事異。而喻字不能兩解。以此發難。未見其然。有半是半非者。如非其鬼而祭之。註引季氏旅泰山。固爲非類。奇齡謂鬼是人鬼。專指祖考。故曰其鬼。引周禮大宗伯文爲證。謂泰山之神。不可稱泰山之鬼。其說亦辨。然鬼實通指淫祀。不專言人鬼。果如奇齡之說。宋襄公用鄫子於次雎之社。傳稱淫昏之鬼者。其鬼誰之祖考耶。有全然無理者。如無所取材。鄭康成註。材爲桴材。殊非事理。卽牛刀之戲。何至於斯。朱子訓材爲裁。蓋本諸韋昭國語註。未爲無據。奇齡必申康成假設之說。以攻集註。不幾於侮聖言乎。然其中如謂寧俞不仕文公。及祿去公室三世。政逮大夫四世之類。考據特詳。解爲政以德之類。持論亦正。較陳天祥四書辨疑。徒推尋於文句之閒。以難朱子者。固自勝之。漢代學官。齊論魯論古論。三家並立。兼採異說。以備參考。是亦古人諸家並存之義也。<br/>
</p></body>
</html>