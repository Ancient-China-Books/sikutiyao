<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 摛文堂集 十五卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部八
<!--sf:-->別集類八
</font><h2>
<!--ti:-->摛文堂集 十五卷
<!--ti:-->附錄 一卷
</h2>
<!--ed:-->永樂大典本
<p>
<!--no:-->宋慕容彥逢撰。彥逢字淑遇宜興人。元祐三年進士。調銅陵主簿。復中詞科。遷淮南節度推官。崇寧元年。除祕書省校書郞。歷官刑部尚書卒諡文定宋史不爲立傳。其生平行履。僅見永樂大典所載墓誌中。誌稱所著文集二十卷。外制二十卷內制十卷奏議五卷。講解五卷。藏於家。合計之當爲六十卷。而宋史藝文志載有慕容彥逢集三十卷其目與誌頗不合。今按彥逢孫綸原序。稱因兵火散失。綸搜訪所得。分爲三十卷。命工鏤版。目以摛文堂集。則是集乃綸所重編。宋史據以著錄。故與墓誌互異也。彥逢才藻富贍。當紹聖初設宏詞科。實首中其選。後受知徽宗。列禁近官侍從者十有五年。一時典册。多出其手。今集中存者。尚幾數百篇。其榮遇不爲不至。而檢核所作。希睹讜言。惟多以獻媚貢諛。熒惑主聽。如以刑部獄空。及天下奏案斷絕。具劄稱賀。至三四上。殊可嗤鄙。又如理會居養院學校諸劄子。亦皆希廟堂意旨所尚。曲加文飾。呂祖謙輯宋文鑑。不錄彥逢一篇。其擯斥之意。當由於此。特因其沒於政和七年。時事尚未潰裂。故不至附會童蔡。以成其惡名耳。然其文章雅麗。制詞典重溫厚。尤爲得體。就文論文。固亦未可竟廢也。謹據永樂大典所載。分類裒輯。釐爲詩二卷。雜文十三卷。而以諡議墓誌銘別一卷附之。庶讀者猶得以考見崖略焉。<br/>
</p></body>
</html>