<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 史記 一百三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->史記 一百三十卷
</h2>
<!--ed:-->內府刊本
<p>
<!--no:-->漢司馬遷撰。褚少孫補。遷事蹟具漢書本傳。少孫。據張守節正義引張晏之說。以爲潁川人。元成閒博士。又引褚顗家傳。以爲梁相褚大弟之孫。宣帝時爲博士。寓居沛。事大儒王式。故號先生。二說不同。然宣帝末距成帝初。不過十七八年。其相去亦未遠也。案遷自序。凡十二本紀十表八書三十世家七十列傳。共爲百三十篇。漢書本傳稱其十篇闕。有錄無書。張晏注以爲遷歿之後。亡景帝紀。武帝紀。禮書。樂書。兵書。漢興以來將相年表。日者列傳。三王世家。龜策列傳。傳靳列傳。劉知幾史通則以爲十篇未成。有錄而已。駁張晏之說爲非。今考日者龜策二傳。並有太史公曰。又有褚先生曰。是爲補綴殘稾之明證。當以知幾爲是也。然漢志春秋家載史記百三十篇。不云有闕。蓋是時官本。已以少孫所續。合爲一編。觀其日者龜策二傳。並有臣爲郎時云云。是必嘗經奏進。故有是稱。其褚先生曰字。殆後人追題。以爲別識歟。周密齊東野語摘司馬相如傳贊中有揚雄以爲靡麗之賦勸百而諷一之語。又摘公孫宏傳中有平帝元始中詔賜宏子孫爵語。焦竑筆乘摘賈誼傳中有賈嘉最好學至孝昭時列爲九卿語。皆非遷所及見。王懋竑白田雜著亦謂史記止紀年而無歲名。今十二諸侯年表上列一行載庚申甲子等字。乃後人所增。則非惟有所散佚。且兼有所竄易。年祀縣邈。今亦不得而考矣。然字句竄亂。或不能無。至其全書。則仍遷原本。焦竑筆乘據張湯傳贊如淳註。以爲續之者有馮商孟柳。又據後漢書楊終傳。<span class="jiaozhusup">「楊終」原作「楊經」，誤。據彚訂本第一四四五頁改。</span>以爲嘗删遷書爲十餘萬言。指今史記非本書。則非其實也。其書自晉唐以來。傳本無大同異。惟唐開元二十三年。敕升史記老子列傳於伯夷列傳上。錢曾讀書敏求記云。尚有宋刻。今未之見。南宋廣漢張材又嘗刊去褚少孫所續。趙山甫復病其不全。取少孫書別刊附入。今亦均未見其本。世所通行。惟此本耳。至爲孫奭孟子疏所引史記西子金錢事。今本無之。蓋宋人詐託古書。非今本之脫漏。又學海類編中載僞洪遵史記眞本凡例一卷。於原書臆爲刊削。稱卽遷藏在名山之舊槀。其事與梁鄱陽王漢書眞本相類。益荒誕不足爲據矣。註其書者。今惟裴駰司馬貞張守節三家尚存。其初各爲部帙。北宋始合爲一編。明代國子監刊版。頗有刊除點竄。南監本至以司馬貞所補三皇本紀。冠五帝本紀之上。殊失舊觀。然彙合羣說。檢尋較易。<span class="jiaozhusup">「較」原作「校」。據彚訂本第一四四六頁改。</span>故今錄合併之本。以便觀覽。仍別錄三家之書。以存其完本焉。<br/>
</p></div></body>
</html>
