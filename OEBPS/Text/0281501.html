<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 同姓名錄 十二卷 錄補 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->同姓名錄 十二卷
<!--ti:-->錄補 一卷
</h2>
<!--ed:-->浙江鮑士恭家藏本
<p>
<!--no:-->明余寅撰。周應賓補。寅有乙未私志。應賓有九經考異。皆已著錄。自梁元帝始著古今同姓名錄一卷。見於隋書經籍志。唐陸善經。元葉森。遞相增益。其後漸佚。惟永樂大典有此書。而庋置禁庭。世無傳本。寅因上據經史。㫄摭稗官。起自洪荒。訖於元代。先成四卷。應賓以其未備。搜而廣之。後寅又自續八卷。凡應賓所不欲載者。悉掇拾無遺。二人閒有互異者。如丙吉寅謂當姓邴。陳涉博士孔甲寅謂當作孔鮒之類。其義以寅爲較長。其他蒐採考覈。訂譌辨異。殊見賅博。惟卷帙旣多。不無疎謬。如知傳霖有二矣。而宋之撰刑統賦者不與焉。知周密有二矣。而宋之撰齊東野語者不與焉。秦徐市之音勿。因譌爲福。不與漢徐福同。孔門鄭邦。史諱邦因改爲國。不與韓水工同。漢之塞決河者五延世。而削去世字。宋之進事類賦者吳淑。而易吳爲李。甚至同地名同神名同樂名同鳥獸蟲名。一概錄之。尤爲紊雜。然梁元帝本書簡略。陸善經葉森所續。舛誤亦多。此書捃摭詳備。足裨考證。固未可以晚出廢之也。<br/>
</p></div></body>
</html>