<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 石隱園藏稾 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->石隱園藏稾 八卷
</h2>
<!--ed:-->山東巡撫採進本
<p>
<!--no:-->明畢自嚴撰。自嚴字景曾。淄川人。萬歷壬辰進士。官至戶部尚書。事蹟具明史本傳。方自嚴總國計時。外則遼瀋連兵。封疆已蹙。而軍餉日增。內則東林奄黨。水火紛呶。鬨然置社稷而爭門戶。自嚴支拄其閒。前後六年。綜覈敏練。爲天下所推。孫廷銓爲作墓誌。稱其有石隱藏稾八卷。奏議一百三十六卷。其奏議今未見。見獨此集存。凡詩一卷。文七卷。前有高珩序。稱其官戶部時。於天下大計。朗朗於胸。屈指兵食款目如觀掌果。軍興㫄午。中旨日數十下。卽刻奏成手中。不似後來者止署紙尾。令司署具稾。每入署輿後置書二寸餘。日晡事竣。必讀書。漏下數刻乃歸。酇候劉晏。遂抽鼂賈之簟。實古來僅事。又稱其七言近體。分滄溟華泉之座。又作第二序。擬其文於韓蘇。擬其四六於徐庾。雖鄉曲之言。未免稍溢。而以經濟兼文章。則自嚴要不愧也。珩所稱雲閒條議十則。冀寧大閱十則。災祲窾議十三則。今皆不見集中。意其在奏議一百三十六卷中歟。<br/>
</p></body>
</html>