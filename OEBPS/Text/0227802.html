<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 河圖發微 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->河圖發微 無卷數
</h2>
<!--ed:-->江蘇巡撫採進本
<p>
<!--no:-->明陳士槐撰。士槐字植甫。莆田人。明季諸生。是書大義以天一地二至天九地十爲河圖之位。因位而後有數。位變五。數變十。凡干支卦爻。皆以十數推之。又自二畫推之。至千六百七十七萬有奇而止。又云有河圖之卦。斯有伏羲之卦。其法以五陰五陽彼此交變而成者。謂之位變。以一至十之數乘一而得者。謂之數變。以三畫積至十畫。云用三用四至用十者。爲河圖之卦。皆零星補湊。非出天然。至作河圖卦於羲卦之上。益杜撰矣。雜說二篇。謂曆家種種不一。總之以九百四十分爲一度。不知日法各家不同。九百四十分。特太初法耳。土槐不明歲差之理。取十九年一章奇零不盡之數。以爲定率。殊未考盈縮之變。謂握機八陣。前後邊各四曰風雲。左右邊各四曰天衡。竝爲定局。亦不知奇正相生之妙矣。至云孔子爲一世佛。伯魚二世佛。子思三世佛。育聖以上過去佛。衍聖以下未來佛。尤不經之甚矣。<br/>
</p></div></body>
</html>