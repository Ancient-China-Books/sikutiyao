<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 徐仙翰藻 十四卷 附贊靈集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->徐仙翰藻 十四卷
<!--st:--><font size="-1">附</font>贊靈集 四卷
</h2>
<!--ed:-->浙江范懋柱家天一閣藏本
<p>
<!--no:-->不著編輯者名氏。前有至元乙未福州教諭周壯翁序。似元時舊本矣。所載皆唐末徐溫二子知證知諤詩文。稱降神於閩所作。然不言其所自來。考第三卷塞謗文中。有今之箕筆語。乃知皆附乩書也。考倪岳集。有正祀典疏。其第十條云。金闕上帝。玉闕上帝。謹案大明一統志。福州府閩縣南。舊有洪恩靈濟宮一所。祀二徐眞人。卽今之金闕玉闕二眞人也。眞人五代時徐溫子。曰知證封江王。曰知諤封饒王。常提兵定福建。父老戴之。圖像以祀。宋賜今額。又考御製碑文。云太宗文皇帝臨御之十有五年。適遇疾弗愈。百藥罔效。或有言神靈驗者。禱之輒應。脫然卒復。於是大新閩地廟云云。又春夢餘錄。載劉健革除濫祀疏云。謹案正史載徐溫養子知誥篡僞吳王。楊氏諸子皆爲節度使。知證夭死。知諤病死。五代石晉時。無故立廟。稱之爲神。成化末年。加爲上帝云云。是徐仙之祀肇於晉。顯於宋。而大盛於明。此書元人輯之。明人刊之。蓋有以矣。後附贊靈集四卷。皆頌神之文。其中無一知名者。蓋未有端人正士。肎列名於此等書也。<br/>
</p></div></body>
</html>