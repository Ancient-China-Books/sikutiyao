<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十五 醫家類存目 圖註脈訣 四卷 坿方 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十五
<!--sf:-->醫家類存目
</font><h2>
<!--ti:-->圖註脈訣 四卷
<!--st:--><font size="-1">坿</font>方 一卷
</h2>
<!--ed:-->浙江巡撫採進本
<p>
<!--no:-->明張世賢撰。是編因世傳王叔和脈訣。而爲之圖註。考晁公武讀書志曰。脈經十卷。晉王叔和撰。唐甘伯宗名醫傳曰。叔和西晉高平人。博通經方。精意診處。尤好著述。其書纂岐伯華陀等論脈要訣所成。敍陰陽表裏。辨三部九候。分人迎氣口神門。條十二經二十四氣奇經八脈五臟六腑三焦四時之疴。凡九十七篇。讀書志又曰。脈訣一卷。題曰王叔和撰。皆歌訣鄙淺之言。後人依託者。然最行於世云云。據此則脈經爲叔和作。脈訣出於僞撰。今脈經十卷。尚有明趙邸居敬堂所刊林億校本。知公武之言不誣。世賢不考。誤以脈訣爲眞叔和書。而圖註之。根柢先謬。其他可不必問矣。書末附方一卷。皆因脈以用藥。然脈止七表八裏九道。而病則變現無方。非二十四格所能盡。限以某脈某方。亦非圓通之論也。<br/>
</p></div></body>
</html>