<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 外科理例 七卷 附方 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->外科理例 七卷
<!--st:--><font size="-1">附</font>方 一卷
</h2>
<!--ed:-->兩淮鹽政採進本
<p>
<!--no:-->明汪機撰。是書成於嘉靖辛卯。凡分一百四十七類。又補遺七類。共爲一百五十四門。後附方一卷。凡一百五十六通。前有自序。稱外科必本諸內。知乎內以求乎外。其如視諸掌乎。治外遺內。所謂不揣其本而齊其末。可爲探原之論。其曰理例者。謂古人所論治。無非理。欲學者仿其例而推廣之也。大旨主於調補元氣。先固根柢。不輕用寒涼攻利之劑。又分爲舍脈從證。舍證從脈。及治之不應別求其故三例。用法通變。亦異於膠執之談。惟措語拙澀。驟讀之或不了了。是其所短。然方技之書。不能責以文章之事。存而不論可矣。書中多引外科精要。<span class="jiazhu">案此書載薛己醫案中。不著撰人名氏。戴良九靈山房集中丹溪翁傳。記朱震亨著作有此名。然機引此書。乃皆與丹溪曰別爲一條。又似不出震亨者。今亦姑闕所疑。謹附識於此。</span>及朱震亨之論。又稱輯已成編。得新甫薛先生心法發揮。復採其說。參於其中。考新甫爲薛己之字。己父鎧。宏治時官太醫。則爲宏治正德閒人。是書杖瘡門中。記療治武宗時廷杖諫官事。則機在正德中。早以醫名。二人同時。而虛心從善如是。其持論平允。良亦有由也。<br/>
</p></div></body>
</html>