<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 古樂苑 五十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->古樂苑 五十二卷
</h2>
<!--ed:-->兩淮馬裕家藏本
<p>
<!--no:-->明梅鼎祚撰。鼎祚有才鬼記。已著錄。是編因郭茂倩樂府詩集而增輯之。郭本止於唐末。此本止於南北朝。則用左克明古樂府例也。其所補者。如琴曲歌詞。龐德公之於忽操。見宋文鑑中。乃王令擬作。非眞龐所自作也。雜歌曲詞之劉勳妻。其詩藝文類聚稱魏文帝作。玉臺新咏稱王宋自作。邢凱坦齋通編。稱曹植作。然總爲五言詩。不云樂府。亦不以劉勳妻三字爲樂府題也。左思嬌女詩。自詠其二女嬉戲之事。亦不云樂府也。至梁昭明太子沈約王錫王規王纘殷鈞之大言細言。不過偶然游戲。實宋玉大言賦之流。旣非古調。亦未被新聲。強名之曰樂府。則世說新語。所謂矛頭淅米劍頭炊。百歳老翁攀枯枝。井上轆轤臥嬰兒。盲人騎瞎馬。夜半臨深池者。何又不入乎。溫子昇之擣衣。本咏閨情。亦強名曰樂府。柳惲謝惠連曹毗所作亦同。此題何又見遺乎。梁簡文帝之名士悦傾城。本題爲和湘東王。亦偶拈成句未必調名。沈約之六憶詩。隋煬帝之雜憶詩。且明標詩字。以及閨思閨怨春思秋思之類。無不闌入。則又何詩不可入樂乎。婉轉歌見吳均續齊諧記及晉書。劉妙容鬼也。王敬伯人也。劉妙容歌列琴曲歌詞中。王敬伯歌自應列於其後。卽兩本字句小異。不過註一作某耳。乃以敬伯補入末卷鬼歌中。顛倒錯亂。殊不可解。又開卷爲古歌詞。以斷竹之歌爲首。迄於秦始皇祀洛水歌。已不及郭本之託始郊廟爲得體。而雜歌謠詞中。又出古歌一門。始於擊壤歌。迄於甘泉歌。不知其以何爲別。他如隋煬帝之望江南。採摭僞撰之小說。絕不考唐段安節樂府雜錄。至李德裕時始有此調。則益糅雜矣。然其捃拾遺佚。頗足補郭氏之闕。其解題亦頗有所增益。雖有絲麻。無棄菅蒯。存之亦可資考證也。其衍錄四卷。記作者爵里及諸家評論。蓋剽剟馮惟訥詩紀別集。而稍爲附益。多採楊愼等之說。今亦竝錄之。備參訂焉。<br/>
</p></div></body>
</html>