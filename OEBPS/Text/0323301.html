<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 東坡全集 一百十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->東坡全集 一百十五卷
</h2>
<!--ed:-->內府藏本
<p>
<!--no:-->宋蘇軾撰。軾有易傳。已著錄。案蘇轍作軾墓誌。稱軾所著有東坡集四十卷。後集二十卷。奏議十五卷。內制十卷。外制三卷。和陶詩四卷晁公武讀書志。陳振孫書錄解題。所載竝同。而別增應詔集十卷。合爲一編。卽世所稱東坡七集者是也。宋史藝文志。則載前後集七十卷。卷數與墓誌不合。而又別出奏議補遺三卷。南征集一卷。詞一卷。南省說書一卷。別集四十六卷。黃州集二卷。續集二卷。北歸集六卷。儋耳手澤一卷。名目頗爲叢碎。今考軾集。在宋世原非一本。邵博聞見後錄。稱京師印本東坡集。軾自校。其中香醪字誤者。不更見於他書。殆燬於靖康之亂。陳振孫所稱有杭本蜀本。又有軾曾孫嶠所刊建安本。又有麻沙書坊大全集本。又有張某所刊吉州本。蜀本建安本無應詔集。麻沙本吉州本兼載志林雜說之類。不加考訂。而陳鵠耆舊續聞。則稱姑胥居世英刊東坡全集。殊有序。又少舛謬。極可賞。是當時以蘇州本爲最善。而今亦無存。葉盛水東日記。又云邵復孺家有細字小本東坡大全文集。松江東日和尚所藏有大本東坡集。又有小字大本東坡集。盛所見皆宋代舊刻。而其錯互已如此。觀捫蝨新話。稱葉嘉傳乃其邑人陳元規作。和賀方回靑玉案詞。乃華亭姚晉作。集中如睡鄉醉鄉記。鄙俚淺近。決非坡作。今書肆往往增添改換。以求速售。而官不之禁云云。則軾集風行海內。傳刻日多。而紊亂愈甚。固其所矣。然傳本雖夥。其體例大要有二。一爲分集編訂者。乃因軾原本原目而後人稍增益之。卽陳振孫所云杭本。當軾無恙之時已行於世者。至明代江西刻本猶然。而重刻久絕。其一爲分類合編者。疑卽始於居世英本。宋時所謂大全集者。類用此例。迄明而傳刻尤多。有七十五卷者。號東坡先生全集。載文不載詩。漏略尤甚。有一百十四卷者。號蘇文忠全集。版稍工而編輯無法。此本乃國朝蔡士英所刊。蓋亦據舊刻重訂。世所通行。今故用以著錄。集首舊有年譜一卷。乃宋南海王宗稷所編邵長蘅查愼行補註軾詩。稱其於作詩歲月。編次多誤。以原本所有。今亦竝存焉。<br/>
</p></div></body>
</html>