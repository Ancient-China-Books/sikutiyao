<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 急就章 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->急就章 四卷
</h2>
<!--ed:-->通行本
<p>
<!--no:-->漢史游撰。漢書藝文志註。稱游爲元帝時黃門令。蓋宦官也。其始末則不可考矣。是書漢志但作急就一篇。而小學類末之敍錄。則稱史游作急就篇。故晉夏侯湛抵疑。稱鄉曲之徒。一介之士。曾諷急就通甲子。北齊書稱李鉉九歲入學。書急就篇。或有篇字。或無篇字。初無一定。隋志作急就章一卷。魏書崔浩傳。亦稱人多託寫急就章。是改篇爲章。在魏以後。然考張懷瓘書斷。曰章草者。漢黃門令史游所作也。王愔云。<span class="jiazhu">案此蓋引王愔文字志之語。</span>漢元帝時。史游作急就章。解散隸體。漢俗簡惰。漸以行之是也。然則所謂章草者。正因游作是書。以所變草法書之。後人以其出於急就章。遂名章草耳。今本每節之首。俱有章第幾字。知急就章乃其本名。或稱急就篇。或但稱急就。乃偶然異文也。其書自始至終。無一複字。文詞雅奧。亦非蒙求諸書所可及。玉臺新詠。載梁蕭子顯烏栖曲。有帬邊雜佩琥珀龍句。馮氏校本。改龍爲紅。今檢此書。有繫臂琅玕虎魄龍句。乃知子顯實用此語。馮氏不知而誤改之。則遺文瑣事。亦頗賴以有徵。不僅爲童蒙識字之用矣。舊有曹壽崔浩劉芳顏之推註。今皆不傳。惟顏師古註一卷存。王應麟又補註之。釐爲四卷。師古本比皇象碑多六十三字。而少齊國山陽兩章。止三十二章。應麟藝文志考證。標眞定常山至高邑句。以爲此二章起於東漢。最爲精確。其註亦考證典核。足補師古之闕。別有黃庭堅本。李燾本。朱子越中本。字句小有異同。應麟所註。多從顏本。蓋以其考證精深。較他家爲可據焉。<br/>
</p></div></body>
</html>