<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部十八
<!--sf:-->別集類十八
</font><h2>
<!--ti:-->紫巖詩選 三卷
</h2><p>
<!--no:-->宋于石撰。石字介翁。蘭谿人。宋亡不仕因所居自號紫巖。晚徙城中。更號兩谿。浙江通志。載入文苑傳中。又載入隱逸傳中。蓋二者均所不愧。不可偏舉。故兩見也。集有丁丑已卯紀年。乃臨安初破之後。又有丁亥戊子歲作。乃至元二十四五年。皆其中年以後之詩。每卷題門人吳師道選。僅古今體詩二百首。殆意求精汰。故少作皆不錄歟。其古詩感詩傷事者。多哀厲之音。而或失之太盡。游覽閒適者。有淸迥之致。而或失之稍薄。如鄰叟言。母子別。路傍女諸篇。欲摹少陵。而不免入於元白。山中晚步諸篇。欲擬襄陽。而不免入於錢郞。皆取法乎上。僅得其中。然在江湖集盛行以後。則啾啾百鳥羣。忽見孤鳳凰矣。律詩不及古詩。特大勢尚爲淸整。至如題淨居寺之雪墮枯枝龍解甲。藤纏怪石虎生鬚。題棲眞院之禪家也辦吟邊料。不種閒花只種梅。頗不脫宋季俗格。是則風氣之移人也。
</p><br/></div></body></html>