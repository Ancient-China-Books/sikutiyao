<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 河汾諸老詩集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->河汾諸老詩集 八卷
</h2>
<!--ed:-->安徽巡撫採進本
<p>
<!--no:-->元房祺編。祺平陽人。據高昂霄跋。稱祺爲大同路儒學教授。而祺作後序。自稱横汾隱者。豈罷官後乃編斯集耶。所編凡麻革張宇陳賡陳颺房暭段克己段成己曹之謙八人之詩。人各一卷。皆金之遺老。從元好問游者。曹之謙本大同人。以流寓河汾。遂營邱墓。或總以河汾諸老題焉。祺後序。稱好問有專集行世。故不錄其詩。然段氏兄弟。亦自有二妙集。乃其孫輔所編。蓋二妙集出於泰定中。祺爲此集時。尚未輯成。故其詩仍得錄入也。其書成於大德閒。皇慶癸丑。高昂霄爲鋟版。明宏治十一年。御史沁水李叔淵。復授開封同知謝景星刊行。河南按察司副使車璽爲之序。今舊刻皆佚。此本爲毛晉汲古閣所刊。稱以林古度周浩若及智林寺僧所鈔三本互校。乃成完書。然祺後序。稱古律詩二百一首。暭暭郝先生序於前。今郝序已佚。而詩止一百七十七首。則尚非全本矣。然諸老以金源遺逸。抗節林泉。均有淵明義煕之志。人品旣高。故文章亦超然拔俗。吉光片羽。彌足寶貴。又何論其完闕乎。<br/>
</p></div></body>
</html>