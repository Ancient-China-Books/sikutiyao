<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 易說 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三
<!--sf:-->易類三
</font><h2>
<!--ti:-->易說 四卷
</h2>
<!--ed:-->永樂大典本
<p>
<!--no:-->宋趙善譽撰。善譽字靜之。宗室子也。乾道五年試禮部第一。累遷大理丞。潼川路提刑。轉運判官。事蹟見宋史宗室傳。是編載陳振孫書錄解題。振孫稱其毎卦爲論一篇。蓋爲潼川漕時進呈之本。今考其書。於各卦名義之相似者。多參互以求其義。如云頤井鼎皆有養人之義。豈非養人之利溥。故多取象以示人耶。又云三卦義雖不同。皆以上爻爲吉。故頤之由頤。井之勿幕。鼎之玉鉉。皆在上爻也。至於各卦之六爻。亦往往比類以觀之。如乾卦云初九之辭決。戒之切也。九四之辭疑。則與之進也。九三之辭詳。猶可勉也。上九之辭直。則不可爲也。聖人之言。纖悉委曲。一至於此。亦惟恐其陽剛之或偏而已。論坤卦云。乾坤二卦。惟二五兩爻爲善。而他爻皆有戒之之辭。又云履霜戒於一陰之生。括囊戒於多懼之位。三猶可以含章而從事。上則至於龍戰而道窮。亦乾卦爻辭不同之意。論頤卦云。頤以養正。而不妄動爲善。下卦震體。有動而求養之象。故三爻皆凶。上卦艮體。有靜而知止之象。故三爻皆吉。論革卦云。內明則見理必盡。外說則無咈於人情。不如是而能革者。末之有也。論節卦云。六四一陰。柔而應於初。又上承九五之陽。能安於節者。安則無所往而不通。故曰亨承上道也。九五居尊得位。剛健中正。節之當者也。當則無所往而不可。故曰甘節吉往有尚。以其在臣。故曰安曰亨。言己能安之。則亨也。以其在君。故曰甘曰吉。言施之天下。人皆美之。然後爲吉也。其論皆明白正大。朱子謂其能擴先儒之所未明。馮椅易學。亦多取之。謂其能本畫卦命名之意。參稽卦爻彖象之辭。以貫通六爻之義而爲之說。蓋不虚美也。自明以來。外閒絶少傳本。故朱彝尊經義考。註云巳佚。今永樂大典。具載於各卦之後。僅闕豫隨无妄大壯晉睽蹇解中孚九卦。因搜緝成編。資說易家之參考。宋史藝文志。本作二卷。今以其文頗繁。釐爲四卷焉。<br/>
</p></body>
</html>