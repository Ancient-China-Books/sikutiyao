<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江汪啓淑家藏本

<div id="text"><font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->詞韻 二卷
</h2><p>
<!--no:-->國朝仲恆撰。恆字道久。號雪亭。錢塘人。詞韻舊無成書。明沈謙始創其輪廓。恆作是書。又因謙書而訂之。考塡詞莫盛於宋。而二百餘載。作者雲興。但有製調之文。絕無撰韻之事。核其所作。或竟用詩韻。或各雜方言。亦絕無一定之律。不應一代名流。都忘此事。畱待數百年後。始補闕拾遺。蓋當日所講。在於聲律抑揚抗墜。剖析微芒。至其詞則雅俗通歌。惟求諧耳。所謂有井水喫處。都唱柳詞是也。又安能以禮部韻略。頒行諸酒壚茶肆哉。作者不拘。蓋由於此。非其智有所遺也。自是以還。周德淸作中原音韻。攤派入聲。立爲定法。而詞韻則終無續定者。良以北曲必用北韻。猶之梵唄必用梵音。旣已自爲一家。遂可自成一格。至於詞體在詩與曲之閒。韻不限於方偶。詞亦不分今古。將全用俗音。則去詩未遠。將全從詩韻。則與俗多乖。旣虞針眞因陰之無分。又虞元魂灰咍之不叶。以以雖有沈約陸詞。終不能勒爲一書也。沈謙旣不明此理。強作解事。恆又沿譌踵謬。轇轕彌增。卽以所分者言之。平上去分十四韻。割魂入眞軫。割咍入佳蟹。此諧俗矣。而麻遮仍爲一部。則又從古三聲。旣眞軫一部。侵寢一部。庚梗一部。元阮一部。覃咸一部矣。入聲則質陌錫職緝爲一部。是眞庚靑蒸侵又合爲一也。物月曷默屑葉合一部。是文元寒刪先覃鹽又合爲一也。不俗不雅。不古不今。欲以範圍天下之作者。不亦難耶。大抵作詞之韻。愈考愈歧。萬不得已。則於古韻相通之中。擇其讀之順吻者用之。如東冬江陽之類。（江陽古亦不通。此據六朝以下言之）其割屬也。亦擇古韻相通者割之。如割魂入文。魂本通文。割咍入佳。咍本通佳之類。卽入聲亦以此爲消息。庶斟酌於今古之閒。或不大謬。必欲強立章程。不至於非馬非驢不止。故今於諸韻書外。惟錄曲韻。而詞韻則概存目焉。
</p><br/></div></body></html>