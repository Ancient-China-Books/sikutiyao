<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部十五
<!--sf:-->詩類一
</font><h2>
<!--ti:-->毛詩本義 十六卷
</h2><p>
<!--no:-->宋歐陽修撰。是書凡爲說一百十有四篇。統解十篇。時世本末二論。豳魯序三問。而補亡鄭譜及詩圖總序。附於卷末。修文章名一世。而經術亦復湛深。王宏撰山志。記嘉靖時欲以修從祀孔子廟。眾論靡定。世宗諭大舉士楊一淸曰。朕閲書武成篇。有引用歐陽修語。豈得謂修於六經無羽翼。於聖門無功乎。一淸對以修之論說。見於武成。蓋僅有者耳。其從祀一節。未敢輕議云云。蓋均不知修有此書也。自唐以來。說詩者莫敢議毛鄭。雖老師宿儒。亦謹守小序。至宋而新義日增。舊說倶廢。推原所始。實發於修。然修之言曰。後之學者。因迹先世之所傳。而較得失。或有之矣。使徒抱焚餘殘脱之經。倀倀於去聖人千百年後。不見先儒中閒之說。而欲特立一家之學者。果有能哉。吾未之信也。又曰先儒於經不能無失。而所得固已多矣。盡其說而理有不通。然後以論正之。是修作是書。本出於和氣平心。以意逆志。故其立論。未嘗輕議二家。而亦不曲徇二家。其所訓釋。往往得詩人之本志。後之學者。或務立新奇。自矜神解。至於王柏之流。乃併疑及聖經。使周南召南。倶遭刪竄。則變本加厲之過。固不得以濫觴之始。歸咎於修矣。林光朝艾軒集。有與趙子直書。曰詩本義初得之如洗腸。讀之三歳。覺有未穩處。大率歐陽二蘇及劉貢父。談經多如此。又一書駮本義關雎樛木兔𦊨麟趾諸解。辨難甚力。蓋文士之說詩。多求其意。講學者之說詩。則務繩以理。互相掊擊。其勢則然。然不必盡爲定論也。
</p><br/></div></body></html>