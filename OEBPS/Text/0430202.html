<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->陶韋合集 十八卷
</h2><p>
<!--no:-->明凌濛初編。是書前有濛初題詞。曰從來以繼陶者莫如左司。而兩集無合刻者。合之自何觀察露始。余游白門。以其刻見示。又曰。諸家之評其詩者。陶則宋人獨詳。韋則近世亦復不少。其丹鉛雜見。不能適於一。斟酌其閒。則余竊有取焉爾。然則合刻者何露。其評則濛初所定也。版用朱墨二色。刊刻頗工。而所評率無足取。陶集八卷。前有焦竑序。指爲昭明太子之舊本。考是集自陽休之重定之後。昭明本不傳久矣。宋人不得見。而竑乃得見之耶。萬歷以後。士大夫務爲誕僞。例皆如此。不足深怪。韋集末附桂天祥評曰。蘇州古詩沖雅極高。律詩閒澹。然不古矣。其說故爲大言。不知所謂古者。定當何似。亦明季習氣也。
</p><br/></div></body></html>