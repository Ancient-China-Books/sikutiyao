<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 大唐新語 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->大唐新語 十三卷
</h2>
<!--ed:-->內府藏本
<p>
<!--no:-->唐劉肅撰。唐書藝文志。載此書三卷。註曰元和中江都主簿。此本結銜。乃題登仕郞守江州潯陽縣主簿。未詳孰是也。所記起武德之初。迄大曆之末。凡分三十門。皆取軼文舊事。有裨勸戒者。前有自序。後有總論一篇。稱昔荀爽紀漢事。可爲鑒戒者。以爲漢語。今之所記。庶嗣前修云云。故唐志列之雜史類中。然其中諧謔一門。繁蕪猥瑣。末免自穢其書。有乖史家之體例。今退置小說家類。庶協其實。是書本名新語。唐志以下。諸家著錄竝同。明馮夢禎俞安期等。因與李垕續世說僞本合刻。遂改題曰唐世說。殊爲臆撰。商濬刻入稗海。併於肅自序中。增入世說二字。益僞妄矣。稗海又佚其卷末總論一篇。及政能第八之標題。亦較馮氏姚氏之本。更爲疎舛。今合諸本參校。定爲書三十篇。總論一篇。而復名爲大唐新語。以復其舊焉。<br/>
</p></div></body>
</html>