<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 武夷新集 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->武夷新集 二十卷
</h2>
<!--ed:-->江蘇巡撫採進本
<p>
<!--no:-->宋楊億撰。億有歷代銓政要略。已著錄。宋史億本傳。載所著有括蒼武夷潁陰韓城退居汝陽蓬山冠鼇諸集。及內外制刀筆。藝文志所著錄者。惟蓬山集五十四卷。武夷新編集二十卷。潁陰集二十卷。刀筆集二十卷。別集十二卷。汝陽雜編二十卷。鑾坡遺札二十卷。較本傳所載。已不相符。陳氏書錄解題。謂億所著。共一百九十四卷。館閣書目。猶有一百四十六卷。今俱亡佚。所存者獨武夷新集。及別集而已。武夷新集者。億景德丙午入翰林。明年輯其十年以來詩筆而自序之。別集者。避讒歸陽翟時作也。此本但有武夷新集。則別集又亡矣。別本或題曰楊大年全集。誤也。凡詩五卷。雜文十五卷。大致宗法李商隱。而時際昇平。舂容典贍。無唐末五代衰颯之氣。田況儒林公議。稱億在兩禁。變文章之體。劉筠錢惟演輩。皆從而斅之。時號楊劉。三人以詩更相屬和。極一時之麗。惟石介不以爲然。至作怪說以譏之。見所著徂徠集中。近時吳之振作宋詩鈔。遂置億集不錄。未免隨聲附和。觀蘇軾深以介說爲謬。至形之於奏牘。知文章之不可以一格限矣。<br/>
</p></div></body>
</html>