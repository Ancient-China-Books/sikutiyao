<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 半軒集 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->半軒集 十四卷
</h2>
<!--ed:-->兩淮馬裕家藏本
<p>
<!--no:-->明王行撰。行字止仲。長洲人。少授徒於城北齊門。洪武初有司延爲學校師。後館涼國公藍玉家。玉薦之太祖。得召見。玉誅行亦坐死。事蹟具明史文苑傳。是時文士以藍黨誅者有行與孫蕡。然蕡特爲玉偶題一畫。無所攀附於其閒。其詩今在蕡集中。亦竝無假借溢分之語。行則性喜談兵。當元末兩浙兵起時。嘗默坐籌其勝負。與所親言之。恒百不失一二。益以自負。及藍玉延之課其子。遂數以兵法說玉。頗與密議。又與道衍深相投契。嘗告以蓋有所待。不當以浮屠老。蓋負其桀點之才。有不肎槁死牖下者。故其文往往踔厲風發。縱橫排奡。極其意所馳騁。而不能悉歸之醇正。頗肖其爲人。詩格亦淸剛肅爽。在北郭十子之中。（案明史文苑傳。行與高啓徐賁高遜志唐肅宋克余堯臣張羽呂敏陳則。號北郭十友。赤曰十才子。）與高啓稱爲勍敵。就文論文。不能不推一代奇才也。<br/>
</p></div></body>
</html>