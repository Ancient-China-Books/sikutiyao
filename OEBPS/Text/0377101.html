<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 茶山老人遺集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->茶山老人遺集 二卷
</h2>
<!--ed:-->浙江孫仰曾家藏本
<p>
<!--no:-->元沈貞撰。貞字元吉。自號茶山老人。長興人。入明不仕。勞鉞湖州府志。稱所著茶山稾十二卷。而顧應祥長興志。則稱所著茶山集凡五十卷。朱彝尊編明詩綜。僅搜得樂神曲一十三首。尚多闕文。則原集之佚久矣。此本凡詩一卷。文一卷。乾隆戊午。長興知縣鮑鉁與吳江王藻。歸安姚世銓姚世鍾。蒐輯而成。鉁序稱縣志所載寥寥。惟從書賈船中購得顧箬溪長興舊志。所載稍多。因刺取諸書編錄梓之。然所刺取之書不著其名。未免無徵不信。靜志居詩話。稱其人品高於楊維楨。至其詩文。則頗涉粗淺。不逮維楨遠甚。如南川軍砦詩關嚴虎豹千山月。埜宿貔貅萬竈煙一聯。對句全用蘇軾語。出句改令嚴爲關嚴。改鐘鼓爲虎豹。改三更月爲千山月。乃點金成鐵。了臼嶺詩彭殤等齊皆妄作。何爲更泣牛山衣。襲用杜牧語。而牛山衣字更拙。疑後人有所附會。非盡貞之舊稾矣。<br/>
</p></div></body>
</html>