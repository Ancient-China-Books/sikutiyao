<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 周易玩辭 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->周易玩辭 十六卷
</h2>
<!--ed:-->兩江總督採進本
<p>
<!--no:-->宋項安世撰。安世字平甫。松陽人。館閣續錄載其淳熙二年同進士出身。紹熙五年除校書郎。慶元元年添差通判池州。陳振孫書錄解題。稱爲太府卿。則所終之官也。事蹟具宋史本傳。振孫又稱安世當慶元時。謫居江陵。杜門不出。諸經皆有論說。而易爲全書。然據其自述。蓋成於嘉泰二年壬戌之秋。自序謂易之道四。其實則二。象與辭是也。變則象之進退也。占則辭之吉凶也。不識其象。何以知其變。不通其辭。何以決其占。又自述曰。安世之所學。蓋伊川程子之書也。今以其所得於易傳者。述爲此書。而其文無與易傳合者。合則無用述此書矣。蓋伊川易傳。惟闡義理。安世則兼象數而求之。其意欲於程傳之外。補所不及。所謂各明一義者也。馬端臨虞集作序。皆盛相推挹。而近時王懋竑白田雜著中有是書跋。獨排斥甚力。至謂端臨等未觀其書。其殆安世自述中所謂以易傳之文觀我者歟。安世又有項氏家說。其第一卷亦解易。董眞卿嘗稱之。世無傳本。今始以永樂大典所載。裒合成編。別著於錄。合觀兩書。安世之經學深矣。何可輕詆也。<br/>
</p></div></body>
</html>