<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 五曹算經 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->五曹算經 五卷
</h2>
<!--ed:-->永樂大典本
<p>
<!--no:-->案隋書經籍志。有九章六曹算經一卷。而無五曹之目。其六曹篇題亦不傳。唐書藝文志。始有甄鸞五曹算經五卷。韓延五曹算經五卷。李淳風註五曹孫子等算經二十卷。魯靖新集五曹時要術三卷。甄韓二家。皆註是書者也。其作者則不知爲誰。考漢書梅福傳。福上書。言臣聞齊桓之時。有以九九見者。顏師古註云。九九算術。若今九章五曹之輩。蓋算學雖多。不出乘除二者。而乘除不出自一至九因而九之之數。故舉九九爲言。而師古卽以其時所有九章五曹等書實之。非梅福時有是書也。朱彝尊曝書亭集。有五曹算經跋云。相傳其法出於孫武。然彝尊第曰相傳。無所引證。益不足據。觀唐書選舉志。稱孫子五曹。共限一歲。旣曰共限。則五曹不出孫子。明矣。姑斷以甄鸞之註。則其書確在北齊前耳。自元明以來。久無刻本。藏書家傳寫譌舛。殆不可通。今散見永樂大典內者。甄鸞韓延李淳風之註。雖亦散佚。而經文則逐條完善。謹參互考校。俾還舊觀。遂爲絕無僅有之善本。考夏侯陽算經。引田曹倉曹者二。引金曹者一。而此書皆無其文。然此書首尾完具。脈絡通貫。不似有所亡佚。疑隋志之九章六曹。其目亦同。陽所引田曹倉曹金曹等名。乃別爲一書。而非此書之文。故不敢據以補入。以溷其眞焉。<br/>
</p></div></body>
</html>