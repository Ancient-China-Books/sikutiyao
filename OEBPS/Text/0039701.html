<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮商 二卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮商 二卷
<!--ti:-->附錄 一卷
</h2>
<!--ed:-->浙江巡撫採進本
<p>
<!--no:-->國朝萬斯大撰。斯大字充宗。鄞縣人。是書取儀禮十七篇。篇爲之說。頗有新義。而亦勇於信心。前有應撝謙序。稱喜其覃思。而嫌其自用。亦篤論也。其聘禮解衣之裼襲。謂裘外之衣謂之裼衣。裼衣卽禮服。聘禮旣聘而享。賓主皆裼以將事。推此則凡裘外之裼衣。皆禮服矣。考聘禮鄭注曰。裼者免上衣。見裼衣。則裼衣之上。更有衣。明矣。賈疏曰。假令冬有裘襯身襌衫。又有襦袴。襦袴之上有裘。裘上有裼衣。裼衣之上又有上服皮弁祭服之等。則禮服也。如斯大之說。則裼衣之上。不得更有皮弁祭服之等矣。至玉藻所謂君衣狐白裘。錦衣以裼之。蓋諸侯皮弁視朔。特以錦衣爲裼。未聞其不加皮弁服。而專用錦衣也。玉藻又謂君子狐青裘豹襃。元綃衣以裼之。大夫助祭。服爵弁純衣。亦特以元綃衣爲裼。未聞其不用純衣。而用元綃衣也。然則謂裼衣之上無禮服。不特迕注。且悖經矣。斯大又謂襲衣乃於裼衣上加深衣。蓋裼衣直衿。故露美。深衣交衽。故不露美。今卽以聘服皮弁考之。皮弁服之下爲朝服。朝服之下爲元端。元端之下爲深衣。深衣爲庶人之服。聘禮重聘而輕享。若享時皮弁而裼。聘時深衣而襲。則聘服反殺於享服三等矣。隆殺之義何在乎。且主國之君。與使臣行聘於廟。而各服庶人之服以相見。以爲此其充美。無是理也。其廟寢圖列東西箱在東西堂之下。如今廊廡。考公食大夫禮云。賓升。公揖。退於箱下。又云。公降再拜。若箱在堂下。則旣退於箱。又何降乎。故鄭注以箱爲堂上東夾之前。漢書董賢傳。大皇太后召大司馬賢。引見東箱。則東箱非廊廡閒明矣。王延壽魯靈光殿賦曰。右个淸晏。李善注。引杜預左傳注曰。个東西箱也。東西个在堂上。則東西箱不在堂下。明矣。斯大所圖。亦非經義也。然斯大學本淹通。用思尤銳。其合處往往發明前人所未發。卷末附答應嗣寅書。辨治朝無堂。尤爲精核。棄所短而取所長。亦深有助於考證也。<br/>
</p></div></body>
</html>