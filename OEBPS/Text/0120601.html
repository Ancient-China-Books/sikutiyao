<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 世宗憲皇帝硃批諭旨 三百六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->世宗憲皇帝硃批諭旨 三百六十卷
</h2>
<p>
<!--no:-->雍正十年奉敕校刊。乾隆三年告成。冠以世宗憲皇帝諭旨。殿以皇上御製後序。所載臣工奏摺。凡二百二十三人。多者以一人分數册。少者以數人合一册。所奉硃批。一一恭錄。或在簡端。或在句旁。或在餘幅。少者數十言。多者每至數百言。其肯綮之處。經御筆圈出抹出者。尤爲詳悉。無不循名責實。斥僞求眞。或卽委而知源。或見微而識著。玉衡之平。不可欺以重輕。金鑑之明。不可炫以妍醜。推求一事。而旁燭萬端。端拱九天。而坐照四海。凡堯儆舜咨。具寓於羲畫禹書之中。天下臣民。循環跪誦。蓋皆得而仰喻焉。伏考典謨所載。都俞吁咈。大抵面陳。秦漢以後。章奏旣興。載於史者。不過有省有不省。有行有不行耳。所謂鳳尾諾。不過一字。未有連篇累牘。一一手敕報之者。唐宋以後。多出代言。故諸臣文集。或以批答爲內制之一體。如宋太祖於截木之章。宋眞宗於鄰壤之字。皆偶然涉筆。不過數言。亦未有句櫛字比。標注甲乙。無幾微之不到者。至於集彼書囊。積爲巨帙。多至三四百卷。而敷奏報聞。無煩訓示者。不與焉。內外章牘。由內閣奏進者。亦不與焉。尤書契以來所未嘗聞見者矣。臣等校錄之餘。知我皇上勵精無逸。登七袠而彌勤者。家法淵源。有所自來也。<span class="jiazhu">以上專集。</span><br/>
</p></div></body>
</html>