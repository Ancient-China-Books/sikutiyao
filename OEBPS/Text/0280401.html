<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 全芳備祖前集 二十七卷 後集 三十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->全芳備祖前集 二十七卷
<!--ti:-->後集 三十一卷
</h2>
<!--ed:-->編修勵守謙家藏本
<p>
<!--no:-->宋陳景沂撰。景沂號肥遯。大台人。仕履未詳。是書前有寶祐元年韓境序。據序所言。此書於理宗時嘗進於朝。其事亦無可考。凡前集二十七卷。所記皆花。後集第一卷至八卷爲果部。十卷至十二卷爲卉部。十三卷爲草部。十四卷至十九卷爲木部。二十卷至二十二卷爲農桑部。二十三卷至二十七卷爲蔬部。二十八卷至三十一卷爲藥部。其例每一物分事實祖賦詠祖二類。蓋仿藝文類聚之體。事實祖中。分碎錄紀要雜著三子目。賦詠祖中。分五言散句。七言散句。五言散聯。七言散聯。五言古詩。七言古詩。五言八句。七言八句。五言絕句。七言絕句。十子目。則條理較詳。明王象晉羣芳譜。卽以是書爲藍本也。雖唐以前事實賦詠。紀錄寥寥。北宋以後。則特爲賅備。而南宋尤詳。多有他書不載。及其本集已佚者。皆可以資考證焉。<br/>
</p></body>
</html>