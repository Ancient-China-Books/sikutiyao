<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 陳文恭公集 十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->陳文恭公集 十三卷
</h2>
<!--ed:-->浙江鮑士恭家藏本
<p>
<!--no:-->舊本題宋陳康伯撰。康伯字長卿。弋陽人。宣和三年中上舍丙科。仕終尚書左僕射同中書門下平章事。諡文恭。事蹟具宋史本傳。是集爲其裔孫以範編次。幷以誥敕及諸書文字。有涉於康伯者。彙附於後。然遺文僅二卷。而附錄乃十一卷。末大於本。殊非體例。且遺文亦多僞作。如所載謝敕命修家譜表稱昨進家譜。敕令史院編修填諱。自古以來。無是事理。其謝語稱伏惟聖躬保重。聖壽隆長。而首稱臣康伯叩頭拜謝曰。末稱臣等不勝欣躍。無任感戴叩謝之至。尤不曉宋人章表體例。又首載原序一篇。稱乾道七年。新安門人朱熹頓首拜書於碧落洞天。其詞鄙陋殊甚。朱子年譜具在。不言有此師。朱子集中。亦無此文。蓋無往而不僞也。<br/>
</p></div></body>
</html>