<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部八 易類存目二 易學古經正義 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部八
<!--sf:-->易類存目二
</font><h2>
<!--ti:-->易學古經正義 十二卷
</h2>
<!--ed:-->湖北巡撫採進本
<p>
<!--no:-->明鄒元芝撰。元芝字立人。竟陵人。自費直合十翼於上下經。唐用王弼易注作正義。易遂用王弼之本。宋晁說之呂祖謙諸家。始倡爲復古之說。互有考訂。而亦互有異同。至朱子之本義。始定從呂本。分爲經二篇傳十篇。至今與王本並行。元芝是書。欲駕出朱子之上。謂孔子十翼。與經並尊。不得抑之稱傳。遂臆爲分別。如乾卦以乾元亨利貞五字爲本經之彖。割天行健三字爲本經之象。而綴以六爻。他皆倣此。其十翼則仿制藝之體。經文反低二格。而彖辭小象之辭。各冠以彖曰象曰字。跳行頂格書之。其大象天行健地勢坤諸句。因刪之不能成文。遂既以爲本經之文。又複見於象辭之內。一文兩屬。莫定所歸。皆有意立異。而詭稱復古。不知所據何古本也。其說經大旨。則以羲文之易爲卜筮之書。孔子之易爲盡性至命之書。故所注皆舍象數而言義理。蓋借尊孔子之名。以劫伏衆論。實則茫無確證。徒見其割裂聖經而已。<br/>
</p></body>
</html>