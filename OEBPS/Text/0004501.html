<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部三
<!--sf:-->易類三
</font><h2>
<!--ti:-->用易詳解 十六卷
</h2><p>
<!--no:-->宋李杞撰。杞字子才。號謙齋。眉山人。仕履未詳。考宋有三李杞。其一。爲北宋人。官大理寺丞。與蘇軾相唱和。見鳥臺詩案。一爲朱子門人。字良仲。平江人。卽嘗錄甲寅問荅者。與作此書之李杞。均非一人。或混而同之者。誤也。其書原本二十卷。焦竑經籍志。作謙齋詳解。朱彝尊經義考。作周易詳解。考杞自序稱經必以史證。後世岐而爲二。尊經太過。反入於虚無之域。無以見經爲萬世有用之學。故取文中子之言。以用易名編。其述稱名之義甚詳。竑及彝尊。殆未見原書。故傳聞譌異歟。外閒久無傳本。惟永樂大典。尚散見各韻中。採掇裒輯。僅闕豫隨无妄大壯暌蹇中孚七卦。及晉卦後四爻。其餘倶屬完善。謹排次校核。釐爲十六卷。書中之例。於毎爻解其辭義。復引歷代史事以實之。如乾初九稱舜在側微。乾九二稱四岳薦舜之類。案易爻有帝乙高宗之象。傳有文王箕子之辭。是聖人原非空言以立訓。故鄭康成論乾之用九。則及舜與禹稷契皐陶在朝之事。論隨之初九。則取舜賓於四門之義。明易之切於人事也。宋世李光楊萬里等。更博採史籍。以相證明。雖不無稍渉汜濫。而其推闡精確者。要於立象垂戒之旨。實多所發明。杞之說易。猶此志矣。其中不可訓者。惟在於多引老莊之文。如蒙之初六。則引老子終日皞而不嗄云云。以爲童蒙之義。履之彖。則引莊子虎與人異類而媚養己者云云。以爲履虎尾之義。夫老莊之書。其言雖似近易。而其強弱攻取之機。形就心和之論。與易之无方无體。而定之以中正仁義者。指歸實判然各殊。自棄夢得巖下放言。稱易之精蘊。盡在莊列。程大昌遂著爲易老通言。杞作易編。復引而伸之。是則王弼輩掃除漢學流弊無窮之明驗矣。別白存之。亦足爲崇尚淸談者戒也。
</p><br/></div></body></html>