<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十 別集類存目四 疣贅錄 九卷 續錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十
<!--sf:-->別集類存目四
</font><h2>
<!--ti:-->疣贅錄 九卷
<!--ti:-->續錄 二卷
</h2>
<!--ed:-->江蘇巡撫採進本
<p>
<!--no:-->明顧夢圭撰。夢圭字武祥。號雍里。崑山人。嘉靖癸未進士。官至江西右布政使。此集爲夢圭所自編。同里歸有光序之。末載府志列傳。及有光所撰墓誌。則其五世孫登重刊時所附入也。首二卷爲就正編。乃其讀書劄記之語。上卷論五經四書。下卷皆雜論。而說經講學者居多。大旨以心學爲宗。闡王守仁之餘緒。考有光序中。稱夢圭暇日以所爲文名之曰疣贅錄。則疣贅但其文集之名。不應冠於此書。蘇州府志。載其有北海齊梁武平還山諸稾。集中亦不標此名。意者四稾乃其詩集。與就正編皆別行。登重刊時。始合爲一編。而仍襲其文集之名歟。文凡五卷。詩凡四卷。續錄則文一卷有奇。而詩附焉。詩文皆平正通達。直抒胸臆。無鉤章棘句之習。惟詩有捶字未堅者。蓋當有明中葉。風氣初更。學問移於姚江。而文章未移於北地。猶沿長沙舊格者也。<br/>
</p></div></body>
</html>