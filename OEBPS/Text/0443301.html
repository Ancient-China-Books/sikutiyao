<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->坦菴詞 一卷
</h2><p>
<!--no:-->宋趙師使撰。師使字介之。燕王德昭七世孫。集中有和葉夢得徐俯二詞。蓋南宋初人也。案陳振孫書錄解題。載坦菴長短句一卷。稱趙師俠撰。陳景沂全芳備祖。載梅花五言一絕。亦稱師俠。與此本互異。未詳孰是。蓋二字點畫相近。猶田肎田宵。史傳亦姑兩存耳。毛晉刊本。謂師使一名師俠。則似其人本有兩名。非事實也。是集前有其門人尹覺序。據云坦菴爲文。如泉出不擇地。詞章乃其餘事。其模寫體状。雖極精巧。皆本情性之自然。今觀其集。蕭疎淡遠。不肎爲翦紅刻翠之文。洵詞中之高格。但微傷率易。是其所偏。師使嘗擧進士。其宦游所及。繫以甲子。見於各詞註中者。尚可指數。大約始於丁亥。而終於丁巳。其地爲益陽。豫章。柳州。宜春。信豐。瀟湘。衡陽。莆中。長沙。其資階則不可詳考矣。
</p><br/></div></body></html>