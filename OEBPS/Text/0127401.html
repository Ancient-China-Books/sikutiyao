<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 昭忠錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->昭忠錄 一卷
</h2>
<!--ed:-->兩淮馬裕家藏本
<p>
<!--no:-->不著撰人名氏。所記皆南宋末忠節事蹟。故以昭忠名篇。自紹定辛卯。元兵克馬嶺堡。總管田璲等死節。迄於國亡徇義之陸秀夫文天祥謝枋得等。凡一百三十人。詳其詞義。蓋宋遺民之所作也。每條先列姓名官爵於前。而記其死難事實於後。其文閒有詳略。而大都確實可據。以宋史忠義傳互相校核。其爲史所失載者甚多。卽史傳所有。亦往往與此書參錯不合。如紹定辛卯西和州徇難之陳寅。宋史亦有傳。而其同死之守將楊銳。則史竟失載其戰沒事。且譌其姓爲王銳。又宋史林空齋傳。以空齋爲林同之子。考此書。方知卽同之號。史又誤以劉同子爲劉同祖。併失載其被執自縊及其妻殉節等事。凡此皆當以是書爲得實。又張世傑在崖山。及謝枋得被徵事。所載亦比諸書爲詳。考袁桷淸容居士集。蘇天爵滋溪文集。均有修元史時採訪遺書之目。不載此名。孔齊至正直記。所列修史應採諸書。亦無此名。知元時但民閒傳錄。未嘗上送史館。故至正閒纂修諸臣無由見也。此本乃舊傳鈔帙。文字亦閒有譌脫。而大略尚可考見。謹著之於錄。庶一代忠臣義士未發之幽光。復得以彰顯於世。且俾讀宋史者亦可藉以考正其疎略焉。<br/>
</p></div></body>
</html>