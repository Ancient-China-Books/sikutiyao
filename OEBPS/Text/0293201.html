<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 歸潛志 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->歸潛志 十四卷
</h2>
<!--ed:-->浙江范懋柱家天一閣藏本
<p>
<!--no:-->元劉祁撰。祁字京叔。渾源人。御史從益之子。爲太學生。舉進士不第。元兵入汴。遁還鄕里。戊戌復出就試。魁南京。選充山西東路考試官。後征南行省辟置幕府。凡七年而歿。舊以金史載之文藝傳。遂題曰金人。殊非其實。是書名曰歸潛。蓋祁於壬辰北還。以此二字牓其室。因以題其所著。然晚年再出。西山之節不終。亦非其實也。卷首有祁乙未自序。謂昔所聞見。暇日記憶。隨得隨書。第一卷至六卷。悉爲金末諸人小傳。第七卷至十券。雜記遺事。第十一卷題曰錄大梁事。紀哀宗亡國始末。第十二卷。題曰錄崔立碑事。紀立作亂時。廷臣立碑以媚之。劫祁使撰文事。又一篇題曰辨亡。敍金前代之所以治平。末造之所以亂亡。自此二篇以下。至十三卷。悉爲雜說。略如語錄之體。殊不相類。疑此二篇本自爲一卷。殿全書之末。別以語錄爲第十三卷。詩文爲第十四卷。附綴於後。後人因篇頁不均。割語錄之半。移綴此卷。故體例參差也。壬辰之變。祁在汴京。目擊事狀。記載胥得其實。故金史本傳。稱祁此志。於金末之事。多有足徵。哀宗本紀。全以所言爲據。又若大金國志。稱樞密使伊喇蒲阿出降於元。此志不書出降。與金史相合。可證大金國志之誤。元史稱壬辰正月。太宗自白坡濟河而南。睿宗由峭石灘涉漢而北。以渡河涉漢。同在一時。而此志則載睿宗涉漢在辛卯十一月。太宗渡河乃在壬辰。與金史及姚燧牧菴集蘇天爵名臣事略所紀相合。可證元史之誤。又如載天興元年劉元規使北朝。不知所終。而金史本紀。不書其事。載薩克蘇媒孽李元妃。本紀不著其名。載大定十七年三月朔。諸國使臣朝見。遇雨放朝。與周煇北轅錄合。而本紀但載十六年三月朔日蝕放朝一條。載金代鈔法凡八易其名。而金史食貨志失載。通貨改爲通寶。通寶又改爲通貨一條。皆足以補正史之闕。至於金史交聘表。稱大定十六年。宋湯邦彥充申請使。此志作祈請使。圖克坦烏登傳。稱天興元年正月。朝廷聞大兵入饒風關。移烏登行省閿鄕以備潼關。此志書其事於正大八年。完顏思烈傳。載王渥從思烈戰歿。此志作從持嘉哈希。李英傳稱與元兵遇於霸州敗死。此志作遇於潞州。郭阿林傳。稱宋兵大至遂戰歿。此志作馬倒被擒。不知存歿。師安石傳贊。稱以論列侍從觸怒而死。此志則云旣居位。人望頗減。皆有異詞。其他年月先後姓名官階與史不同者甚多。皆足以資互考。談金源遺事者。以此志與元好問壬辰雜編爲最。金史亦竝稱之。壬辰雜編已佚。則此志尤足珍貴矣。世所行本皆八卷。雖傳是樓藏本亦然。國朝郭朝釪編纂金詩。所採錄僅及前七卷。知其未見全帙。此本一十四卷。與王惲渾源世德碑相合。當猶從元本傳錄。錢曾讀書敏求記。稱陸孟鳧家鈔本歸潛志凡十四卷。蓋卽此本也。<br/>
</p></body>
</html>