<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十五 雜家類存目二 問辨牘 四卷 續問辨牘 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->問辨牘 四卷
<!--ti:-->續問辨牘 四卷
</h2>
<!--ed:-->浙江巡撫採進本
<p>
<!--no:-->明管志道撰。志道有孟義訂測。己著錄。是書萃其平日與人講學之書。合爲一編。曰問辨牘。取問以辨之之義也。志道之學。出於羅汝芳。原本先乖。末流彌甚。放蕩恣肆。顯倡禪宗。較泰州龍谿爲尤甚。其答王塘南書。謂孔顏眞是卽心是佛。卽經世是出世。與文殊之智。普賢之行。兩不相違。其宗旨可見矣。雖爲儒言。實則佛教。今附之雜家類焉。<br/>
</p></div></body>
</html>