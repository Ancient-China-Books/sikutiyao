<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 孫威敏征南錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->孫威敏征南錄 一卷
</h2>
<!--ed:-->浙江鄭大節家藏本
<p>
<!--no:-->宋滕元發撰。元發初名甫。後以避高魯王諱。以初字元發爲名。而更字曰達道。東陽人。舉進士。歷官龍圖閣學士。諡章敏。事蹟具宋史本傳。此本前有結銜。題承奉郞守大理評事通判湖州軍州事滕甫。蓋猶未改名時所作也。其書乃記皇祐四年孫沔平儂智高事。其時沔爲安撫。狄靑爲宣撫使。沔與靑會兵計議。進破智高於歸仁鋪。沔留治後事。及師還。余靖勒銘長沙。專美狄靑。朝廷亦以靑爲樞密使。賞賚甚厚。沔止加秩一等。甫以爲南征之事。本出沔議。其措置先備。又能以身下狄靑。卒攘寇難。因述爲此書。以頌沔之績。蓋沔知杭州時。嘗奇甫才。授以治劇守邊方略。具有知己之分故力爲之表暴如此。考宋史載征儂智高事。亦於狄靑傳爲詳。而沔傳頗略。然此書備見於宋史藝文志。陳振孫書錄解題。當時皆不以爲誣。殆必有說。是亦考史者所宜兼存矣。<br/>
<!--no:--></p><blockquote>案削平寇亂之事。宜人雜史。然此書爲表孫沔之功。非記儂智高之變。故入之傳記類中。<br/>
</blockquote>
</div></body>
</html>