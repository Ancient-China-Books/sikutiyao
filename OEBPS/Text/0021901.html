<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 洪範口義 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十一
<!--sf:-->書類一
</font><h2>
<!--ti:-->洪範口義 二卷
</h2>
<!--ed:-->永樂大典本
<p>
<!--no:-->宋胡瑗撰。瑗有周易口義。已著錄。是書文獻通考作洪範解。朱彝尊經義考注云未見。今其文散見永樂大典中。尚可排纂成書。周易口義出倪天隱之手。舊有明文。晁公武讀書志。謂此書亦瑗門人編錄。故無銓次首尾。蓋二書同名口義。故以例推。其爲瑗所自著與否。叫無顯證。至其說之存於經文各句下者。皆先後貫徹。條理整齊。非雜記語錄之比。與公武所說不符。豈原書本無次第。修永樂大典者爲散附經文之下。轉排此順序歟。抑或公武所見。又別一本也。洪範以五事配庶徴。本經文所有。伏生大傳以下。逮京房劉向諸人。遽以陰陽災異附合其文。劉知幾排之詳矣。宋儒又流爲象數之學。惟圖書同異之是辯。經義愈不能明。瑗生於北宋盛時。學問最爲篤實。故其說惟發明天人合一之旨。不務新奇。如謂天錫洪範。爲錫自帝堯。不取神龜負文之瑞。謂五行次第爲箕子所陳。不辨洛書本文之多寡。謂五福六極之應。通於四海。不當指一身而言。倶駁正注疏。自抒心得。又詳引周官之法。推演八政。以經注經。特爲精確。其要皆歸於建中出治定皇極爲九疇之本。辭雖平近。而深得聖人立訓之要。非讖緯術數者流。所可同日語也。宋史本作一卷。今校定字句。析爲二卷。<br/>
<!--no:--></p><blockquote>案朱彝尊經義考。凡訓釋一篇者。悉彙載各經之末。不與訓釋全經者敍時代先後。然隨志載繫辭注。洪範五行傳。月令章句。中庸講疏。固雜置各經中也。今從古例。不復別編。後均倣此。<br/>
</blockquote>
</body>
</html>