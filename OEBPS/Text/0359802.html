<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 海桑集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->海桑集 十卷
</h2>
<!--ed:-->江蘇巡撫採進本
<p>
<!--no:-->明陳謨撰。謨字一德。泰和人。生於元成宗時。洪武初召赴闕。以疾辭歸。後屢聘爲江浙考試官。事蹟具明史儒林傳。是集有謨家傳。稱卒年九十六。考集中年月。止於洪武十七年。晏璧於永樂七年作海桑集序。稱謨卒後二十年。則卒於洪武二十一年戊辰也。謨書劉氏西齋唱和卷後。稱生大德閒。爲前朝太平幸民六十餘年。由洪武戊辰。上推大德元年丁酉。僅九十二後。或晏璧所稱。乃約成數也。其詩集文集各五卷。爲其甥楊士奇所編。國朝康熙庚申。其裔孫邦祥重刊。然靈山寺詩。以五言長律入古體。悼劉生詩。以七言拗律入古體。而崆峒雲居詩。又以古體入律體。士奇未必舛誤如是。殆邦祥又有所竄亂歟。集中通塞論一篇。引微子箕子反復申明。謂革代之時。不必死節。最爲害理。故其客韶州時。爲太祖吳元年。元尚未亡。已爲衞官作賀表。而集中頌明功德。不一而足。無一語故君舊國之思。其不仕也。雖稱以老病辭。然孫仲亨跋其墨跡。稱太祖龍興。弓旌首至。先生雖老。猶輿曳就道。一時老師俗儒。曲學附會先生之論。動輒矛盾。是以所如不合。遂命駕還山。拂衣去國云云。則與柴桑東籬之志。固有殊矣。至於文體簡潔。詩格舂容。則東里淵源。實出於是。其在明初。固渢渢乎雅音也。<br/>
</p></div></body>
</html>