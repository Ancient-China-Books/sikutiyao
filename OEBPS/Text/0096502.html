<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 詩經叶音辨譌 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->詩經叶音辨譌 八卷
</h2>
<!--ed:-->通行本
<p>
<!--no:-->國朝劉維謙撰。維謙字讓宗。自號雙虹半士。松江人。是書首列等子圖。次爲分隸字母總音。次爲音叶互異彙辨。次爲疊韻雙聲。次爲辨論顧炎武音學五書。毛奇齡古今通韻。次發明康熙字典。其三百五篇之叶音。則一一逐句詳註。考論頗勤。然古音之學。自宋吳棫而晦。自明陳第乃漸明。國朝顧炎武諸家。闡發其旨。久有定論。維謙欲剏爲異說。以駕乎前人之上。反以吳棫爲是。陳第爲非。業已黑白倒置。而又以等韻三十六母。牽合古音。夫等韻所別爲今音。而詩三百篇。則古音。音隨世變。截然不同。維謙乃執後以繩前。是何異以行艸之偏旁。而釋倉頡史籀之篆文哉。至於雙聲疊韻。乃永明以來之法。古人或偶爾相合。實非有意。維謙之牽合經文。亦多附會。充其量之所至。將覯閔旣多。受侮不少。亦且謂古詩何對偶乎。<br/>
</p></body>
</html>