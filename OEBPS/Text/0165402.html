<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部三十四
<!--sf:-->地理類存目七
</font><h2>
<!--ti:-->五岳游草 十二卷
</h2><p>
<!--no:-->明王士性撰。士性字恆叔。臨海人。萬歷丁丑進士。官至南京鴻臚寺卿。事蹟附見明史王宗沐傳。錢希言獪園又稱臨海王中丞士性。未之詳也。士性初令確山。游嵩岳。擢禮科給事中。游岱嶽華嶽恆嶽。及參粤藩。游衡嶽。此外游名山以十數。經歷者十州。游必有圖有詩。爲圖若記七卷。詩三卷。不盡於記與詩者。爲雜志二卷。亦名廣游記。統題曰五岳游草。蓋擧其大以該其餘也。獪園稱峨嵋山有老僧。性好游。自恨一生不得徧探名岳。年又駸駸向暮。乃誓於來生。了此夙願。臨化謂共徒曰。吾今往台州臨海縣王氏託生爲男。計老僧化去之年月日時。卽士性之甲子云云。殆因有此書而附會之。然亦緣士性癖嗜山水。故有是言矣。
</p><br/></div></body></html>