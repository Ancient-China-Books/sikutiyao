<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 宋藝圃集 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->宋藝圃集 二十二卷
</h2>
<!--ed:-->浙江鮑士恭家藏本
<p>
<!--no:-->明李蓘編。蓘有黃谷瑣談。已著錄。是集選錄宋人之詩。殫力蒐羅。凡十三載。至隆慶丁卬而後成。所列凡二百三十有六人。而核其名氏。實二百三十有七人。蓋編目時誤數一人。末卷附釋衲三十三人。宮閨六人。靈怪三則。妓流五人。不知名四人。通上當爲二百八十八人。而註曰共二百八十四人。則除不知姓名四人不數耳。王士禎香祖筆記。稱所選凡二百八十人。亦誤數也。書中編次後先。最爲顛倒。如以蘇軾蘇轍列張詠余靖范仲淹司馬光前。陳與義呂本中曾幾。列蔡襄歐陽修黃庭堅陳師道前。秦觀列趙抃蘇頌前。楊萬里列楊蟠米芾王令唐庚前。葉采嚴粲列蔡京章惇前。林景煕謝翺列陸游前者。指不勝屈。其最誕者。莫若以徽宗皇帝。與邢居實張栻劉子翬。合爲一卷。夫漢書藝文志。以文帝列劉敬賈山之閒。武帝列蔡甲倪寛之閒。玉臺新詠。以梁武帝及太子諸王。列吳均等九人之後。蕭子顯等二十一人之前。以時代相次。猶爲有說。至邢居實爲邢恕之子。年十八早夭。在徽宗以前。劉子翬爲劉韐之子。張栻爲張浚之子。皆南宋高孝時人。在徽宗以後。乃君臣淆列。尤屬不倫。殆由選錄時隨手雜鈔。未遑銓次歟。至於廖融江爲沈彬孟賓于之屬。則上渉南唐。馬定國周昂李純甫趙渢龐鑄史肅劉迎之屬。則㫄及金朝。衡以斷限。更屬未安。王士禎之所糾。亦未嘗不中其失也。然香祖筆記。又曰隆慶初元。海內尊尚李王之派。諱言宋詩。而于田獨闡幽抉異。撰爲此書。其學識有過人者。則士禎亦甚取其書矣。<br/>
</p></div></body>
</html>