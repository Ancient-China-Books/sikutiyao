<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十一 別集類存目五 徐花潭集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十一
<!--sf:-->別集類存目五
</font><h2>
<!--ti:-->徐花潭集 二卷
</h2>
<!--ed:-->浙江巡撫採進本
<p>
<!--no:-->明嘉靖中朝鮮生員徐敬德撰。敬德貧居講學。年五十六。其國提學金安國。以遺逸薦授奉參。力辭不就。居於花潭。因以爲號。是集雜文雜詩共二卷。其文中原理氣一篇。末有附記。稱曰先生。鬼神生死論一篇。末亦有附記。稱以上四篇。皆先生病亟時作。詩中次申企齋韻一首。附錄原作。稱企齋贈先生詩。蓋其門人所編也。敬德之學。一以宋儒爲宗。而尤究心於周子太極圖說。邵子皇極經世。集中雜著。皆發揮二書之旨。其送沈教授序。全然邵子之學也。其論喪制疏荅朴枝華書。亦頗究心於禮制。蓋東士之務正學者。詩則強爲擊壤集派。又多雜其國方音。如所謂窮秋盛節換。木落天地瘦。體近郊島者。不多見也。他如無弦琴銘。不用其弦。用其弦弦。律外宮商。吾得其天。非樂之以音。樂其音音。非聽之以耳。聽之以心。彼哉子期。曷耳吾琴。稍得蘇黃意者。亦偶一遇之。然朝鮮文士。大抵以吟咏聞於上國。其卓然傳濂洛關閩之說。以教其鄉者。自敬德始。亦可謂豪傑之士矣。故詩文雖不入格。特存其目。以表其人焉。<br/>
</p></body>
</html>