<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 續茶經 三卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->續茶經 三卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->國朝陸廷燦撰。廷燦字秩昭。嘉定人。官崇安縣知縣。候補主事。自唐以來。茶品推武夷。武夷山卽在崇安境。故廷燦官是縣時。習知其說。創爲草稾。歸田後訂輯成編。冠以陸疏茶經原本。而從其原目。採摭諸書以續之。上卷續其一之源二之具三之造。中卷續其四之器。下卷自分三子卷。下之上續其五之煑六之飲。下之中續其七之事八之出。下之下續其九之略十之圖。而以歷代茶法。附爲末卷。則原目所無。廷燦補之也。自唐以來。閱數百載。凡產茶之地。製茶之法。業已歷代不同。卽烹煑器具。亦古今多異故。陸羽所述。其書雖古。而其法多不可行於今。廷燦一一訂定補輯。頗切實用。而徵引繁富。觀所作南村隨筆。引李日華紫桃軒又綴五臺山凍泉一條。自稱此書失載。補錄於彼。其搜採可謂勤矣。錄而存之。亦足以資考訂。至於陸羽舊本。廷燦雖用以弁首。而其書久已別行。未可以續補之書。掩其原目。故今刊去不載。惟錄廷燦之書焉。<br/>
</p></div></body>
</html>