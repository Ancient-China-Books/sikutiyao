<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 石林燕語 十卷 考異 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->石林燕語 十卷
<!--ti:-->考異 一卷
</h2>
<!--ed:-->永樂大典本
<p>
<!--no:-->宋葉夢得撰。夢得有春秋傳。已者錄。夢得爲紹聖舊人。徽宗時嘗司綸誥。於朝章國典。夙所究心。故是書纂述舊聞。皆有關當時掌故。於官制科目。言之尤詳。頗足以補史傳之闕。與宋敏求春明退朝錄。徐度卻掃編。可相表裏。陳振孫書錄解題謂其書成於宣和五年。然其中論館伴遼使一條。稱建炎三年。又論宰相一條。謂自元祐五年至今紹興六年。則書成於南渡之後。振孫之說未核矣。惟夢得當南北宋閒。戈甲倥偬。圖籍散佚。或有記憶失眞。考據未詳之處。故汪應辰嘗作石林燕語辨。而成都宇文紹奕<span class="jiazhu">案紹奕始末無考。嘉定中有樞密使字文紹節。疑其昆弟。</span>亦作考異以糾之。應辰之書。陳振孫已稱未見。蓋宋末傳本卽稀。僅儒學警悟。<span class="jiazhu">案儒學警悟。亦南宋之書。不著撰人姓氏。</span>閒引數條。與紹奕考異同散見永樂大典中。然寥寥無幾。難以成編。惟紹奕之書。尚可裒集。謹蒐採考校。各附夢得書本條之下。雖其閒傳聞年月之譌。繕寫字畫之誤。一一毛舉。或不免有意吹求。頗類劉炫之規杜預。吳縝之糾歐陽修。而援引舊文。辨駁詳確者。十之八九。是一朝故事。得夢得之書而梗概具存。得紹奕之書而考證益密。二書相輔而行。於史學彌爲有裨矣。又夢得之書。宋槧罕覯。前明有大字刊本。摹印亦稀。世行毛晉津逮祕書。所載脫誤頗多。而商維濬稗海所載。踳駮尤甚。今併參驗諸本。以永樂大典所載。詳爲勘校。訂譌補闕。以歸完善。凡所釐正。各附案語於下方。用正俗刻之譌庶幾稍還舊觀。不失其眞焉。<br/>
</p></div></body>
</html>