<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->莊氏算學 八卷
</h2><p>
<!--no:-->國朝莊亨陽撰。亨陽字元仲。南靖人。康熙戊戌進士。官至淮徐海道。是編乃其自部曹出董河防。於高深測量之宜。隨事推究。設問答以窮其變。因筆之於書。其後人取其殘稾。裒輯成帙。中閒大旨。皆遵御製數理精蘊。而參以幾何原本。梅氏全書。分條採摘。各加剖析。頗稱明顯。末爲七政步法。亦本之新法算書。而節取其要。其於推步之法。條目賅廣。縷列星羅。無不各有端緒。恭案御製數理精蘊線面體三部。凡三十餘卷。幾何原本五卷。梅氏全書。卷帙亦爲浩博。學算者非出自專門。不能驟窺蹊徑。今亨陽撮舉精要。別加薈萃。簡而不漏。括而不支。可爲入門之津筏。雖未能大有所發明。而以爲初學者啓蒙之資。則殊有裨益矣。
</p><br/></div></body></html>