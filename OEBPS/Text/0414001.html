<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部三十九
<!--sf:-->總集類一
</font><h2>
<!--ti:-->唐百家詩選 二十卷
</h2><p>
<!--no:-->舊本題宋王安石編。安石有周禮新義。已著錄。是書去取絕不可解。自宋以來。疑之者不一。曲爲解者亦不一。然大抵指爲安石。惟晁公武讀書志云。唐百家詩選二十卷。皇朝宋敏求次道編。次道爲三司判官。嘗取其家所藏唐人一百八家詩選。擇其佳者。凡一千二百四十六首。爲一編。王介甫觀之。因再有所去取。且題曰欲觀唐詩者。觀此足矣。世遂以爲介甫所纂。其說與諸家特異。案讀書志作於南宋之初。去安石未遠。又晁氏自元祐以來。舊家文獻。緒論相承。其言當必有自。邵博聞見後錄。引晁說之之言。謂王荊公與宋次道。同爲羣牧司判官。次道家多唐人詩集。荊公盡卽其本。擇善者籤帖其上。令吏鈔之。吏厭書字多。輒移所取長詩。籤置所不取小詩上。荊公性忽略。不復更視。今世所謂唐百家詩選曰荊公定。乃羣牧司吏人定也。其說與公武又異。然說之果有是說。不應公武反不知。考周煇淸波雜志。亦有是說。與博所記相合。煇之曾祖。與安石爲中表。故煇持論。多左袒安石。當由安石之黨。以此書不愜於公論。造爲是說以解之。託其言於說之。博不考而載之耳。此本爲宋乾道中倪仲傳所刊。前有仲傳序。其書世久不傳。國朝康煕中。商邱宋犖。始購得殘本八卷刻之。旣又得其全本。續刻以行。而二十卷之數復完。當時有疑其僞者。閻若璩歷引高棅唐詩品彙所稱。以元宗早渡蒲關詩爲開卷第一。陳振孫書錄解題所稱。非惟不及李杜韓三家。卽王維韋應物元白劉柳孟郊張籍。皆不及以證其眞。又殘本佚去安石原序。若璩以臨川集所載補之。其文倶載若璩潛邱劄記中。惟今本所錄。共一千二百六十二首。較晁氏所記。多十六首。若璩未及置論。或傳寫讀書志者。誤以六十二爲四十六歟。至王昌齡出塞詩。諸本皆作若使龍城飛將在。惟此本作盧城飛將在。若璩引唐平州治盧龍縣以證之。然唐三百年。更無一人稱廬龍爲盧城者。何獨昌齡杜撰地名。此則其過尊宋本之失矣。
</p><br/></div></body></html>