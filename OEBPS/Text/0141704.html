<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十一 史鈔類存目 史纂左編 一百二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十一
<!--sf:-->史鈔類存目
</font><h2>
<!--ti:-->史纂左編 一百二十四卷
</h2>
<!--ed:-->安徽巡撫採進本
<p>
<!--no:-->明唐順之撰。順之有廣右戰功錄。已著錄。是書以歷代正史所載君臣事蹟。纂集成編。別立義例。分君相名臣謀臣后公主戚儲宗宦幸姦篡亂莽鎭夷儒隱逸獨行烈婦方技釋道。凡二十四門。其意欲取千古興衰治亂之大者。切著其所以然。故其體與他史稍異。然其閒詳略去取。實有不可解者。如君紀祇列漢唐宋三朝。偏安者皆不得與。而隗囂公孫述李筠李重進諸人。乃反附入。於列代宦官酷吏。敘之極詳。固將以垂鑑戒。而唐之楊復恭來俊臣周興等。尤爲元惡巨憝。乃反見遺。又以房琯爲中興之相。高駢爲平亂之將。褒貶旣已失平。以赫舍哩<span class="jiazhu">案原作紇石烈。今改正。</span>爲人名。姓氏幾於莫辨。其他妄爲升降。顚倒乖錯之處。不可勝言。殆與李贄之藏書。狂誕相等。乃贄書。世猶多相詬病。而是編獨未有糾其失者。殆震於順之之名。不敢議歟。<br/>
</p></div></body>
</html>