<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 春明夢餘錄 七十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->春明夢餘錄 七十卷
</h2>
<!--ed:-->內府刊本
<p>
<!--no:-->國朝孫承澤撰。承澤有尚書集解。已著錄。是書首以京師建置形勝地池畿甸。次以城防宮殿壇廟。次以官署。終以名蹟寺廟石刻巖麓川渠陵園。似乎地志。而敍沿革者甚略。分列官署。似乎職制。每門多錄明代章疏。連篇累牘。又似乎故事。體例頗爲龐雜。且書中標目。悉以明制爲主。則不當泛及前代。旣泛及前代。則當元元本本。絲牽繩貫。使端委粲然。不當挂一漏萬。每門寥寥數語。或有或無。絕不畫一。卽如禮部第一。子目標曰禮制。而首以朱子儀禮經傳通解一條。次以吳澄三禮考註一條。又次以朱子家禮一條。此儒者之著述。非朝廷之典章。不當繫於禮部。又周與宋之舊文。非明代之新制。尤不當繫於明之禮部。是何義也。太醫院門。自敍官一條外。皆雜錄古人醫書序文。及諸家脈論。以足一卷。此無論不能徧載。卽徧載之。何預明太醫院。然則翰林院門將備錄歷代制誥詩賦耶。又承澤沿門戶餘波。持論皆存偏黨。如萬曆以後。曆法差舛。衆論交爭。至崇禎中。西法中法。諠呶彌甚。此沿革之大者。乃欽天監門。於鄭世子載堉諸說。今見於明史者。悉删不錄。於徐光啓等改法之事。亦僅存其略。且謂舊法不過時刻之差。不害於事。又謂新法將來亦必差殊。有意抑揚。不爲平允。蓋其時論者。多攻大統曆。而大統曆曾經許衡參修。承澤以講學家宗派所繫。故爲之左袒。其反復以衡爲詞。宗旨了然可睹也。又周延儒招權納賄。賜死非枉。承澤乃於內閣門中。錄其直房記一篇。以爲美談。復於刑部門中。以閣臣公救延儒揭列之愼刑條下。益乖是非之公矣。其好惡任情。往往如是。蓋不足盡據爲典要。然於明代舊聞。採摭頗悉。一朝掌故。實多賴是書以存。且多取自實錄邸報。與稗官野史。據傳聞而著書者。究爲不同。故考勝國之軼事者。多取資於是編焉。<br/>
</p></div></body>
</html>