<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 名義考 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->名義考 十二卷
</h2>
<!--ed:-->兩淮鹽政採進本
<p>
<!--no:-->明周祈撰。祈蘄州人。始末未詳。前有萬曆甲申劉如寵序。稱爲周大夫。又有萬曆癸未袁昌祚重刻序。稱其嘗爲民部郞。又稱其從幼時授經。至綰組擁軺。不知確爲何官也。其書凡天部二卷。地部二卷。人部四卷。物部四卷。各因其名義而訓釋之。其有異同。則雜引諸書。參互辨證。雖條目浩博。不無譌誤。如論月星則不知推步之術。論河源則全據傳聞之譌。論廣輪則不知周禮先有此文。論化日則不知潛夫論實無此語。論鮮卑以柳城爲柳州。論肉刑以漢文爲魏文。論箜篌爲卽琵琶。論杜甫詩竹根爲酒杯。如斯之類。牴牾恆有。然訂謬析疑。可取之處爲多。惟援引舊文。往往不著出典。不出明人著書之通病云爾。<br/>
</p></div></body>
</html>