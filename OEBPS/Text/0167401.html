<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 禮部志稾 一百十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->禮部志稾 一百十卷
</h2>
<!--ed:-->浙江巡撫採進本
<p>
<!--no:-->明泰昌元年官修。首列纂修姓氏。自禮部尚書林堯俞。至司務顧民碞等四十人。次列批委纂修。自東閣大學士前禮部尚書孫如游。至儀制司員外郞張光房等六人。次列巡按直隸蘇松等處御史。據松江府知府揭薦生員俞汝楫纂修禮部志書公移。竝禮部准聘赴書局批文。則此書實出汝楫之手。明史藝文志。有俞汝楫禮儀志一百卷。當卽此書。此題曰禮部志稾。蓋其草創初成。尚未定名之本也。卷首汝楫名。後竝列上海生員俞廷教名。爲薦擧公移所無。殆入局以後續招協修。故初揭不載歟。其書首爲聖訓六卷。爲洪武至隆慶詔諭。次建官建署一卷。次總職掌一卷。次儀司職掌十六卷。次祠司職掌十卷。次客司職掌十卷。次膳司職掌。及司務職掌共二卷。次歷官表四卷。次奏疏五卷。次列傳八卷。次儀司事例二十一卷。次祠司事例九卷。次客司事例九卷。次膳司事例一卷。次總事例七卷。共爲一百一十卷。前列凡例三則。其溯初制一則。稱研討典故。要在沿流溯源。其理條貫一則。稱典故之編。不急於薈萃。而急於貫通。其愼稽考一則。稱網羅舊聞。匪獨挂漏是懼。而考正謬誤。亦編摩第一義。其言皆深得纂輯要領。故其書敍述詳贍。首尾該貫。頗有可觀。如釋菜薦擧諸詔。爲明實錄所不載。祈雪建宮諸諭。爲嘉靖祀典所未錄。王妃冠服。百官常服。及大宴樂章。較明史禮志爲詳。貢擧起送之額。誥敕表章之式。較明會典爲備。經筵傳班員額。拾明集禮之所遺。朝覲賞賚諸制。補星槎勝覽西域行程之闕。雖案牘之文。稍傷宂雜。而取備掌故。體例與著書稍殊。固不能以是病之也。<br/>
</p></div></body>
</html>