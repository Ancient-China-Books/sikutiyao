<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 楚辭類 楚辭集註 八卷 辨證 二卷 後語 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->楚辭類
</font><h2>
<!--ti:-->楚辭集註 八卷
<!--ti:-->辨證 二卷
<!--ti:-->後語 六卷
</h2>
<!--ed:-->內府藏本
<p>
<!--no:-->宋朱子撰。以後漢王逸章句。及洪興祖補註二書。詳於訓詁。未得意旨。乃櫽括舊編。定爲此本。以屈原所著二十五篇爲離騷。宋玉以下十六篇爲續離騷。隨文詮釋。每章各繫以興比賦字。如毛詩傳例。其訂正舊註之謬誤者。別爲辨證二卷附焉。自爲之序。又刊定晁補之續楚辭變離騷二書。錄荀卿至呂大臨凡五十二篇爲楚辭後語。亦自爲之序。楚辭舊本。有東方朔七諫。王褒九懷。劉向九歎。王逸九思。晁本删九思一篇。是編幷削七諫九懷九歎三篇。益以賈誼二賦。陳振孫書錄解題。謂以七諫以下。詞意平緩。意不深切。如無病而呻吟者也。晁氏續離騷凡二十卷。變楚辭亦二十卷。後語删爲六卷。去取特嚴。而揚雄反騷。爲舊錄所不取者。乃反收入。自序謂欲因反騷。而著蘇氏洪氏之貶詞。有明天下之大戒也。周密齊東野語。記紹熙內禪事。曰趙汝愚永州安置。至衡州而卒。朱熹爲之註離騷以寄意焉。然則是書大旨。在以靈均放逐。寓宗臣之貶。以宋玉招魂。抒故舊之悲耳。固不必於箋釋音叶之閒。規規爭其得失矣。<br/>
</p></div></body>
</html>