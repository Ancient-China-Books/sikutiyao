<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 禮經會元 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->禮經會元 四卷
</h2>
<!--ed:-->內府藏本
<p>
<!--no:-->宋葉時撰。時字秀發。自號竹埜愚叟。錢塘人。淳熙十一年進士及第。授奉國軍節度推官。歷官吏部尚書。理宗初以顯謨閣學士出知建寧府。後以寶文閣學士提舉崇福宮。卒諡文康。其立朝無大功過。惟函韓侂胄首以乞和。出時之謀。是書前有竹埜先生傳。不著撰人名氏。稱時奏侂胄專政無君。罔上不道。乞梟首置之淮甸。積屍叢冢之閒。以謝天下。上納之云云。<span class="jiazhu">案此傳稱寧宗爲上。當出宋人之筆。</span>曲諱其事。非實錄也。其書括周禮以立論。凡一百篇。第一篇泛論禮經。乃其總序。第二篇駁漢儒之失。第一百篇補冬官之亡。其發揮經義者。實九十七篇。內朝儀宮衞王畿祭樂明堂分星六篇。各系以圖。其祭樂後所附之圖。實樂舞之圖。蓋刊本舛譌。移於前幅。其說與鄭伯謙太平經國之書。體例略同。議論亦多相出入。時於伯謙爲前輩。然竹埜先生傳中。稱其晚居嘉興。乃著此書。以授門人三山翁合。則二書之作。相去不遠。或伯謙取時書而約之。或時因伯謙書而廣之。均未可定。然伯謙所論。或有駁雜。時則大體無疵。惟必欲復封建井田肉刑之類。頗迂闊爾。其注疏一篇。謂劉歆誣周禮。猶先儒舊論。至謂河閒獻王以考工記補冬官爲累周禮。且謂漢武帝不信周禮。由此一篇。其說鑿空無據。又謂鄭康成注深害周禮。祇其不當用緯書注耀魄寶等帝名。及用國語注分野。用司馬法注邱乘。用左傳注冕服九章。用禮記注褘衣副編。夫康成引緯。歐陽修乞校正五經劄子。已專論之。無煩時之剿說。至於國語司馬法左傳禮記。皆古書也。時乃謂不當引以證經。然則注周禮者。當引何等書耶。其補亡一篇。謂冬官散見五官。亦俞庭椿之瑣說。時不咎其亂經。陰相襲用。<span class="jiazhu">案補亡用庭椿之說。而不言出於庭椿。</span>反以讀鄭注者爲叛經。傎又甚矣。傳稱其與紫陽朱文公相友善。然朱子於詩攻康成。於禮不攻康成。此足知朱子之得於禮者深。時之得於禮者淺也。以其大旨醇正。多能闡發體國經野之深意。故數百年來。講禮者。猶有取焉。<br/>
</p></div></body>
</html>