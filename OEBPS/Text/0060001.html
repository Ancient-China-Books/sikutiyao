<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 左氏君子例 一卷 詩如例 一卷 詩補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->左氏君子例 一卷
<!--ti:-->詩如例 一卷
<!--ti:-->詩補遺 一卷
</h2>
<!--ed:-->內府藏本
<p>
<!--no:-->宋李石撰。石有方丹易學。已著錄。左氏春秋傳。多有君子曰字。林栗指爲劉歆所加。其說無據。<span class="jiazhu">案栗說見經義考所引。</span>石則以爲左氏傳有所謂君子曰者。又有稱仲尼孔子曰者。皆示後學以襃貶大法。聖人作經之意義。因錄爲例。凡君子七十三條。而以聖語三十二條附之。皆無所發明。又以左傳引詩。不皆與今說詩者同。因取所載一篇一句。悉裒集而闡論之。以蘄合於斷章取義之旨。凡一百六十八條。名曰詩如例。復采左傳所載筮詞歌謠三十八事。名曰詩補遺。於經義悉無大裨益。特當南北宋閒。正說春秋者掊擊三傳之時。而石獨篤志古學。爲足尚耳。舊載方舟集中。石門人劉伯熊。合爲一編。題曰左氏諸例。實非石之舊名。今仍各標本目。其文則與方舟易學。仍歸諸方舟集中。不更錄焉。<br/>
</p></div></body>
</html>