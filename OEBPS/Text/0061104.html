<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 春秋揆 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->春秋揆 一卷
</h2>
<!--ed:-->浙江汪啓淑家藏本
<p>
<!--no:-->明黃道周撰。道周有易象正。已著錄。是書以天人之故。若表之於晷景。春秋以天治人。故以揆名書。通爲一篇。其說謂揆者晷也。表晷也。日南則其晷陰。日北則其晷陽。揆之則於其景也。宣公之三年景中也。僖公之十七年而景乃南。襄公之十年而景乃北。景南者極近。景北者極遠。又謂春秋之紀二百四十有二。其三之八十有一。兩之一百二十。自文王受命之年。以至仲尼之沒。參之而得七。兩之而得五。文王以四千三百二十年爲春秋。仲尼以三千六百年爲春秋。五文王之春秋。有五文王者出。六仲尼之春秋。有六仲尼者出。十一大聖人者。以行其二統。而天地爲再開闢云云。蓋以皇極經世之學說春秋。自三傳以來。未之前聞。卽邵子亦未發此義也。道周禮記諸傳。雖不必盡當於本旨。而借經抒論。於人事猶有所裨。此則眞無用之數學。不能以道周之故。曲爲之說矣。<br/>
</p></body>
</html>