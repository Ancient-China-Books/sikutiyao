<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 禮經類編 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->禮經類編 三十卷
</h2>
<!--ed:-->江西巡撫採進本
<p>
<!--no:-->明李經綸撰。經綸字大經。號寅淸。南豐人。正嘉閒諸生。是編取周禮儀禮禮記合而彙之。大意謂聖人之命禮有三。曰經禮也。曲禮也。制度之禮也。經禮所以接神人。曲禮所以正言行。制度之禮所以治名物。後儒昧於分辨。知有經曲。而不知有制度。故以曲禮經禮制禮三者爲大綱。而各繫以目。曲禮之目分爲五。一曰曲禮正經。二曰曲禮別經。三曰曲禮逸經。四曰曲禮之傳。五曰曲禮增經。諸目中又雜分子目。其別經盛德篇。皆大戴記之文。逸經則兼採三傳國語。及說苑列女傳。其所謂增經。則全錄鄕黨孝經文也。經禮之目。亦分爲五。一曰經禮之經。二曰經禮之變禮。三曰經禮之曲禮。四曰經禮之制禮。五曰經禮之傳。然仍以吉凶軍賓嘉爲經。而以五者緯焉。其經文有正經析經。逸經補經增經之別。傳亦如之。正經者。儀禮之正文。析經者。舊混爲一。今析而出之。他如郊天之採乎家語。藉田之採乎國語。則名逸經。又如取尚書康王之誥。增天王卽位禮。取夏官司士之文。補天王聽朝禮。則名增經補經也。制禮之目分爲二。一曰制禮之經。則王制月令周官之文。幷深衣考工等篇是也。二曰制禮之傳。學記樂記等篇是也。三大綱之後。又有三禮通傳。謂經曲制度。合而論者。不可以彊分。如禮運禮器坊記表記。及哀公問等篇是也。合是數者。又冠之以大學。終之以中庸。大學曰禮冒之經。謂其規模節目之該括。如五玉之有瑁也。故其諸篇。以明德新民格致誠正修齊治平分配焉。中庸曰禮藉之經。謂由博返約。所以爲承藉。猶四圭之有邸也。其於大學。以止至善配焉。末又以明堂位儒行。及諸篇之疵複者。別爲外記一卷。以示區別。其條分縷析。用力亦爲勤摯。然而割裂經文。參糅雜說。取憑胸臆。隨意增刪。殊失先儒謹嚴之意。是欲踵朱子儀禮經傳通解而失其初旨者也。<br/>
</p></div></body>
</html>