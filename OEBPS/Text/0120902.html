<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 政府奏議 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->政府奏議 二卷
</h2>
<!--ed:-->江蘇巡撫採進本
<p>
<!--no:-->宋范仲淹撰。仲淹字希文。其先邠州人。後徙家江南。遂爲吳縣人。大中祥符八年進士。歷官資政殿學士。戶部侍郞。知靑州。卒贈兵部尚書。諡文正。事蹟具宋史本傳。仲淹自慶歷三年。拜參知政事。五年罷爲陝西四路宣撫使。在政府者首尾三載。是編皆其時奏劄。故以爲名。分治體邊事薦舉雜奏四類。凡八十五篇。皇祐五年。韓琦爲河東經略安撫使。始序而行之。稱輯之者爲寺丞君。謂仲淹子純仁也。宋史藝文志。載仲淹奏議十五卷。與此本不同。考琦序。稱奏議十七卷。政府論事二卷。所謂十七卷者。當卽宋志所載。特宋志荒謬。誤七爲五。所謂二卷者。當卽此本。特名曰論事。不名曰奏議。然陳振孫書錄解題有范文正公奏議二卷。則其名奏議久矣。史稱方仲淹執政時。仁宗銳意治平。數問以當世要務。嘗開天章閣。手詔諮詢。仲淹退而條上十事。仁宗悉采用之。獨府兵法衆以爲不可而止。今集中答詔條陳治道一篇。蓋卽其事。又請以輔臣兼制諸曹。其疏亦在集中。蓋仲淹方以天下爲己任。意在裁削倖濫。考覈官吏。而論者多不以爲然。自所陳之十事旣行。任子之恩薄。磨勘之法密。僥倖者益不便。相與造作謠謗。仲淹因不安其位而去。其所施爲。亦遂稍稍沮罷。觀於是集。其條制規畫。猶略可考見。史贊所稱宏毅之器。足任斯責者。亦庶幾乎無愧矣。<br/>
</p></div></body>
</html>