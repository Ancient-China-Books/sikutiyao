<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 欽定蒙古源流 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->欽定蒙古源流 八卷
</h2>
<p>
<!--no:-->乾隆四十二年奉敕譯進。其書本蒙古人所撰。末有自序。稱庫圖克徹辰鴻台吉之裔。小徹辰薩囊台吉原知一切。因取各汗等源流。約略敍述。並以講解精妙意旨紅册。沙爾巴胡土克圖編纂之蓬花漢史。雜噶拉斡爾第汗所編之經卷源委。古昔蒙古汗源流大黃册等七史合訂。自乙丑九宮值年八宮翼火蛇當值之二月十九日角木蛟鬼金羊當值之辰起。至六月初一日角木蛟鬼金羊當值之辰告成。書中所紀。乃額納特珂克土伯特蒙古汗傳世次序。及供養諸大喇嘛闡揚佛教之事。而其國中興衰治亂之蹟。亦多案年臚載。首尾賅備。頗與永樂大典所載元朝秘史體例相近。前者我皇上幾餘覽古。以元代奇渥温得姓所自。必史乘傳譌。詢之定邊左副將軍喀爾喀親王成袞札布。因以此書進御。考證本末。始知奇渥温爲却特之誤。數百年之承譌襲謬。得藉以釐訂闡明。旣已揭其旨於御批通鑑輯覽。復以是編宣付館臣。譯以漢文。潤色排比。纂成八卷。其第一卷內言風壇水壇土壇初定各種生靈降世因由。及六噶拉卜乘除算量運數。而歸於釋迦牟尼佛教之所自興。是爲全書緣起。次紀額納特珂克國汗世系。首載星哈哈努汗之曾孫薩爾斡阿爾塔實迪汗之子丹巴多克噶爾成佛事。而自烏迪雅納汗以下。崇信佛教諸大汗。及七贊達七巴拉四錫納等汗。則俱詳著其名號。與藏經內之釋迦譜。約略相仿。次紀土伯特汗世系。始於尼雅特贊博汗。在善布山爲衆所立。終於札實德汗。大致亦頗與西番嘉喇卜經合。其中載特勒德蘇隆贊娶唐太宗女文成公主。特勒丹租克丹汗娶唐中宗弟景德王女金城公主。核之唐書。太宗貞觀十五年。以宗女文成公主。妻吐蕃贊普葉宗弄贊。中宗景龍初。以雍王守禮女爲金城公主。妻吐蕃贊普葉隸蹜贊。其事蹟多屬相符。是土伯特卽吐蕃國號。而唐書所稱葉宗弄贊。乃特勒德蘇隆贊之譌。其汗世以贊博爲名。與唐書所稱贊普。亦音相近也。其第三卷以後。則皆紀蒙古世系。譯土伯特色爾特贊博汗之季子布爾特齊諾。避難至必塔地方。其衆尊爲君長。數傳至勃端察爾。母曰阿隆郭斡哈屯。感異夢而生。又九傳至元太祖。與元本紀多相合。而閒有異同。其稱元太祖爲索多博克達靑吉斯汗。元世祖爲呼必賚徹辰汗。元順帝爲托歡特穆爾烏哈噶圖汗。自順帝北奔後。世傳汗號。至林丹庫克圖汗。而爲我朝所克。中閒傳世次序。名號生卒年歲。釐然具載。詮敍極爲詳悉。明代帝系。亦附著某略。其最踳駁者。如以庫色勒汗爲元明宗弟。在位二十日。史無其事。又以明太祖爲朱葛。仕元至左省長官。讒殺托克托噶太師。遂擧兵迫逐順帝。亦爲鑿空失實。其他紀年前後。亦往往與史乖迕。蓋內地之事。作書者僅據傳聞錄之。故不能盡歸確核。至於塞外立國傳授源流。以逮人地諸名。語言音韻。皆其所親知灼見。自不同歷代史官。摭拾影響附會之詞。妄加纂載。以致魯魚謬戾。不可復憑。得此以定正舛譌。實爲有裨史學。仰惟我國家萬方同軌。中外嚮風。蒙古諸部。久爲臣僕。乃得以其流傳秘册。充外史之儲藏。用以參考舊文。盡卻耳食沿譌之陋。一統同文之盛治。洵亙古爲獨隆矣。<br/>
<!--no:--></p><blockquote>謹案此書爲外藩所錄。於例應入載記類中。然所述多元朝帝王之事。與高麗安南諸史。究有不同。是以仍編於雜史。<br/>
</blockquote>
</div></body>
</html>