<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->梅花道人遺墨 二卷
</h2><p>
<!--no:-->元吳鎭撰。鎭字仲圭。自號梅花道人。嘉興人。嘉興志稱其卒於明洪武中。考鎭自書墓碣。稱生於至元十七年庚辰。卒於至正十四年甲午。則未嘗入明。志爲舛誤。又陳繼儒梅花菴記。稱鎭自題墓碣。爲梅花和尚之塔。後扎木揚喇勒智。（原作楊璉眞伽。今改正。）所至椎冢燔槨。獨鎭之墓。疑爲僧塔。遂舍去。考扎木揚喇勒智發宋陵。在至元甲申乙酉之閒。元史與癸辛雜識。所記竝同。是時鎭方五六歲。安有預題墓碣之事。此好事者因鎭明於易數。故神其說。而未思歲月之顚舛。繼儒摭以爲說。亦疎謬也。鎭以畫傳。初不以文章見重。而抗懷孤往。窮餓不移。胸次旣高。吐屬自能拔俗。舊無專集。此本題曰遺墨。乃其鄉人錢棻。捃拾題畫之作。薈稡成編。其中如題竹詩。陰涼生硯池。葉葉秋可數。東華客夢醒。一片江南雨。一篇。考鎭杜門高隱。終於魏塘。足蹟未至京師。不應有東華客夢之句。核以高士奇江村銷夏錄。乃知爲鮮于樞詩。鎭偶書之。非其自作。棻蓋未之詳審。又鎭晝深自矜重。不肎輕爲人作。後來假名求售。贗蹟頗多。亦往往有庸俗畫賈。僞爲題識。如題畫骷髏之沁園春詞。無論歷代畫家。從無晝及骷髏之事。卽詞中漏洩元陽。爹娘搬販。至今未休諸句。鄙俚荒謬。亦決非鎭之所爲。又如嘉禾八景之酒泉子詞。詞旣弇陋。其序末乃稱梅花道人鎭頓首。偶自作畫。爲誰頓首耶。卽題竹佚句之我亦有亭深竹裏。也思歸去聽秋聲。亦字也字。重疊而用。鎭亦不應昧於字義如此。凡斯之類。棻皆一例編載。未免失於抉擇。然僞本雖多。眞跡亦在。披沙簡金。往往見寶。要未可以糅雜之故。一例廢斥之矣。
</p><br/></div></body></html>