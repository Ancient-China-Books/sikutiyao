<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十三 地理類存目六 中州雜俎 三十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十三
<!--sf:-->地理類存目六
</font><h2>
<!--ti:-->中州雜俎 三十五卷
</h2>
<!--ed:-->河南巡撫採進本
<p>
<!--no:-->國朝汪价撰。价字介人。號三儂外史。自稱吳人。其里居則未詳也。順治己亥。賈漢復爲河南巡撫。修通志。价與其役。踰年書成。復採諸書所載軼聞瑣事。關於中州者。薈粹以成是編。分天地人物四函。天函子目五。曰分野圖譜餘論雜識時令。地函子目十六。曰建都封國紀邑紀鄉紀山紀水紀室紀園紀寺紀塔紀觀紀廟紀墓紀碑紀橋紀俗。人函子目二十一。曰帝蹟聖蹟賢蹟官蹟文蹟武蹟忠蹟孝蹟義蹟節蹟隱流羽流緇流術流技流女史老史兒史凶史異史人雜。物函子目十四。曰禽志獸志鱗志蟲志草譜木譜花譜穀品果品菜品飲案食案器考物考。採摭繁富。用力頗勤。而多取稗官家言。純爲小說之體。又事皆不著所出。人亦往往不著時代。編次繁複。漫無體例。可謂勞而鮮功者矣。<br/>
</p></div></body>
</html>