<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 蛻菴集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->蛻菴集 五卷
</h2>
<!--ed:-->浙江巡撫採進本
<p>
<!--no:-->元張翥撰。翥字仲舉。晉寧人。至元初。用隱逸薦。召爲國子助教。分教上都。尋退居淮東。會修宋遼金三史。起翰林國史院編修官。累遷翰林學士承旨。致仕。加河南行省平章政事。給俸終身。事蹟俱元史本傳。案金明昌承安閒。亦有張翥。字曰仲揚。劉祁歸潛志。記其矮窗小戶寒不到。一爐香火四圍書。西風了卻黃花事。不管安仁兩鬢秋諸句。稱其浮豔。諸書援引。或誤爲一人。非也。翥嘗從學於李存。傳陸九淵之說。詩法則受於仇遠。得其音律之奧。其詩淸圓穩貼。格調頗高。近體長短句。極爲當時所推。然其古體。亦伉爽可誦。詞多諷諭。往往得元白張王之遺。亦非苟作。王士禎居易錄曰。蛻菴元末大家。古今詩皆有法度。無論子昻伯庸輩。卽范德機揭曼碩。未知伯仲何如。其論當矣。史稱翥遺稾不傳。傳者有律詩樂俯僅三卷。王士禎則稱蛻菴集四卷。明洪武三年錫山郞成鈔本。此本乃朱彝尊所藏。明初釋大杼手鈔本。前後有來復宗泐二人序跋。蓋大抒與翥爲方外交。元末翥沒無嗣。大抒取其遺稾歸江南。別爲選次而錄存之。考元音乾坤淸氣集玉山雅集諸書。所錄翥詩。尚有出此集之外者。則亦非全本也。<br/>
</p></div></body>
</html>