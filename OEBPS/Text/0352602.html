<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 筠軒集 十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->筠軒集 十三卷
</h2>
<!--ed:-->安徽巡撫採進本
<p>
<!--no:-->元唐元撰。元字長孺。歙縣人。泰定丁卯。以文學授平江路學錄。再任建德路分水縣教諭。以徽州路學教授致仕卒。集中朱克用總管詩會序。作於至正乙酉。自題七十七歲。則當生於宋咸淳五年己巳。始終皆當元盛時。故所作多和平溫厚之音。又嘗著易大義見聞錄諸書。於經術頗深。故議論亦不詭於正。據朱文選行狀。元有敬堂雜著。思樂雜著。吳門雜著。分陽雜著。金陵雜著。老學藂稾。幾名千篇。分爲五十卷。乃其子桂芳手輯。故集中閒有桂芳題識。此本爲程敏政編入唐氏三先生集者。僅詩稾八卷。文稾五卷。殊非其舊觀。其裔孫澤。請汪抑之作序啓中。亦謂兵燹之餘。十存二三。則此集亦蠹蝕零落。幸而得存矣。惟元以鄉校終身。未嘗一官臺閣。而集中有扈從灤陽淸暑四詩。又有玉堂夜直詩。及察罕淖爾李陵臺諸詩。未喻其故。或誤收他人之作歟。<br/>
</p></div></body>
</html>