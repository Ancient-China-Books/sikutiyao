<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 禮部集 二十卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->禮部集 二十卷
<!--ti:-->附錄 一卷
</h2>
<!--ed:-->兩淮鹽政採進本
<p>
<!--no:-->元吳師道撰。師道有戰國策校註。已著錄。其集原名蘭陰山房類稾。此本題曰禮部者。蓋師道致士以後。授奉議大夫禮部郞中。以所進之官名之也。<span class="jiazhu">考張樞撰師道墓表。杜本撰師道墓誌。皆稱致仕後授奉議大夫禮部郞中。而宋濂所作墓碑。則稱以禮部郞中致仕。元史本傳亦同。蓋元史卽濂所撰。故與碑合。然樞與本皆師道舊友。不應有誤。或濂記錄未眞也。</span>凡詩九卷。文十一卷。流傳頗尠。此本乃新城王士禎。寫自崑山徐秉義家。因行於世。師道少與許謙同師金履祥。所著有易雜說二卷。書雜說六卷。詩雜說二卷。春秋胡氏傳附正十二卷。於經術頗深。所補正鮑彪戰國策註。及所撰敬鄉錄。於史事亦頗有考證。又與黃溍柳貫吳萊相與往來倡和。故詩文具有法度。其文多闡明義理。排斥釋老。能篤守師傅。其詩則風骨遒上。意境亦深。褎然升作者之堂。非復仁山集中格律矣。蓋其早年本畱心記覽。刻意詞章。弱冠以後。始研究眞德秀書。故其所作。與講學家以餘力及之者。迥不同耳。<br/>
</p></div></body>
</html>