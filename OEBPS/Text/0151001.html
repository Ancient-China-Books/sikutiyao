<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 西湖志纂 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->西湖志纂 十二卷
</h2>
<!--ed:-->内府藏本
<p>
<!--no:-->國朝大學士梁詩正。禮部尚書銜沈德潛等同撰。初雍正中浙江總督李衞修西湖志。延原任編修傅王露總其事。而德潛以諸生爲分修。凡成書四十八卷。雖敍次詳明。而徵引浩繁。頗嫌宂蔓。至乾隆十六年。恭逢聖駕南巡。淸蹕所臨。湖山生色。德潛因取舊志。復與王露重加纂錄。芟繁就簡。別爲十卷。而梁詩正亦奏請重輯西湖志。會德潛書稾先成。繕錄進御。蒙皇上優加錫賚。特製詩篇。以弁其首。竝敕詩正。卽以德潛此稾合成之。詩正復偕王露。參考釐訂爲十二卷。於乾隆十八年十二月奏進。首名勝各圖。次西湖水利。次孤山南山北山吳山西溪諸勝蹟。而終以藝文。雖門目減於舊志。而大綱已包括無餘。且仰荷宸翰親題。榮光下燭。尤從來輿記所未有。固非田汝成輩。區區記載。所得竝稱矣。<br/>
</p></div></body>
</html>