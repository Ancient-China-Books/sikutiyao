<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 石渠寶笈 四十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->石渠寶笈 四十四卷
</h2>
<p>
<!--no:-->乾隆十九年奉敕撰。書評畫品。肇自六朝。張彥遠始彙其總。依據舊文。粗陳名目而已。不能盡見眞蹟也。唐宋以來。記載日夥。或精於賞鑒。而限於見聞。或長於蒐羅。而短於識別。迄未能兼收衆美。定著一編。爲藝林之鴻寶。我國家承平景運。一百餘年。內府所收。旣多人閒所未睹。我皇上幾餘游藝。妙契天工。又睿鑒所臨。物無匿狀。是以品評甲乙。旣博且精。特命儒臣。錄爲新帙。以貯藏殿閣。依次提綱。以書册。畫册。書畫合册。書卷。畫卷。書畫合卷。書軸。畫軸。書畫合軸。分條列目。其箋素尺寸印記姓名賦詠跋識。與奉有御題御璽者。皆一一臚載。纖悉必詳。而三朝宸翰。皇上御筆。尤珍逾球璧。光燦儀璘。仰見未明勤政之餘。乙夜觀書之暇。松雲棟牖。穆穆凝神。所爲頤養天和。怡情悅性者。不過游心翰墨。寄賞丹靑。與前代帝王。務侈紛華靡麗之觀者。迥不侔也。<br/>
</p></body>
</html>