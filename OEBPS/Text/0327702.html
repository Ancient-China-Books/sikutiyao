<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 梁溪集 一百八十卷 附錄 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部九
<!--sf:-->別集類九
</font><h2>
<!--ti:-->梁溪集 一百八十卷
<!--ti:-->附錄 六卷
</h2>
<!--ed:-->編修汪如藻家藏本
<p>
<!--no:-->宋李綱撰。綱有建炎時政記。已著錄。是集首載宋少保觀文殿大學士陳俊卿序。謂綱少子秀之。裒集其表章奏劄八十卷。而詩文不與焉。晁公武讀書志。則作一百五十卷。陳振孫書錄解題。則作一百二十卷。蓋後人續以詩文合編。互有分併。已非復秀之之舊本。此本賦四卷。詩二十八卷。雜文一百三十八卷。而以靖康傳信錄三卷。建炎進退志四卷。建炎時政記三卷。俱編入集中。又以年譜行狀之類六卷附焉。與晁陳二家所錄。均爲不合。又非宋本之舊矣。綱人品經濟。炳然史册。固不待言。卽以其詩文而言。亦雄深雅健。磊落光明。非尋常文士所及。徒以喜談佛理。故南宋諸儒。不肎稱之。然如顏眞卿精忠勁節。與日月爭光。固不能以書西京多寶塔碑。作撫州麻姑壇記。遂減其文章之價也。集中有補宋璟梅花賦。自序謂璟賦已佚。擬而作之。其文甚明。元劉壎隱居通議。所載璟賦二篇。皆屬僞本。明田藝衡畱靑日札。乃稱得元鮮于樞手書璟賦。急錄傳之。樞之眞蹟旋燬。核其文句。大抵點竄綱賦。十同七八。其爲依託顯然。然亦見綱之賦格。置於唐人之中。可以亂眞矣。<br/>
</p></body>
</html>