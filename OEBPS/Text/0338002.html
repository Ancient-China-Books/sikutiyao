<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十四
<!--sf:-->別集類十四
</font><h2>
<!--ti:-->山房集 九卷
</h2><p>
<!--no:-->宋周南撰。南字南仲。吳郡人。淳熙庚戌登甲科。官至祕書省正字。再以薦入詞館。皆不久罷去。遂以殿廷所授文林郞終焉。藝文志有周南山房集五卷。陳振孫書錄解題。則稱周氏山房集二十卷。後集二十卷。卷目多寡迥異。今檢永樂大典所載。有題山房集者。亦有題山房後稾者。與陳氏著錄之本合。知宋志五卷之目。乃傳寫脫譌。不足據也。惟計永樂大典所錄。篇帙無幾。當由删薙太甚。故佚去者多。今但就其存於今者。各依原目。釐爲前集八卷。後稾一卷。以略存其舊。南長於四六。以俊逸流麗見稱。制誥諸篇。尤得訓詞之體。其初入館也。葉適實薦之。考吳子良荊溪林下偶談。有云開禧用兵。韓𠈁冑欲以葉適直學士院草詔。適謝不能。既而衞涇被命草詔云。百年爲墟。誰任諸人之責。一日縱敵。遂貽數世之憂。涇見適舉似。誤爲墟爲成墟。他日周南至。適告以涇文字近頗長進。然成墟字可疑。南愕然曰。本爲墟字。何改也。適方知南實代作。因薦其宜爲文字官。遂召試館職。蓋卽其事。案此四語。今在南所作秦檜降爵易諡敕中。則當時已載入己集。足徵其不能割愛。而敕內別有兵於五材誰能去之。臣無二心天之制也數語。亦極爲王應麟所激賞。是其織組之工。膾炙人口。尤可以概見矣。集中又有諸書題跋二十餘則。與館閣續書目。體例相近。疑亦在館校勘時所作。又雜記數十條。多述宋代故事。閒或直錄古書之文。無所論斷。疑本別有說部。附於集內。而爲永樂大典所割裂。今無可參證。姑仍其原文錄之云。
</p><br/></div></body></html>