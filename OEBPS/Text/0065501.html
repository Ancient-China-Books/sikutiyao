<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十二
<!--sf:-->孝經類
</font><h2>
<!--ti:-->孝經問 一卷
</h2><p>
<!--no:-->國朝毛奇齡撰。奇齡有仲氏易。已著錄。是編皆駁詰朱子孝經刋誤。及吳澄孝經定本二書。設爲門人張燧問。而奇齡答。凡十條。一曰孝經非僞書。二曰今文古文無二本。三曰劉炫無僞造孝經事。四曰孝經分章所始。五曰朱氏分合經傳無據。六曰經不宜删。七曰孝經言孝不是效。八曰朱氏吳氏删經無優劣。九曰閒居侍坐。十曰朱氏極論改文之弊。然其第十條。乃論明人敢詬劉炫不敢詬朱吳。附及朱子之尊二程。過於孔子。與所標之目不相應。蓋目爲門人所加。非奇齡所自定。故或失其本旨也。漢儒說經以師傳。師所不言。則一字不敢更。宋儒說經以理斷。理有可據。則六經亦可改。然守師傳者。其弊不過失之拘。憑理斷者。其弊或至於橫決而不可制。王柏諸人。點竄尚書。删削二南。悍然欲出孔子上。其所由來者漸矣。奇齡此書。負氣叫囂。誠不免失之過當。而意主謹守舊文。不欲啓變亂古經之習。其持論則不能謂之不正也。
</p><br/></div></body></html>