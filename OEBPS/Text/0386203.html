<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇周厚堉家藏本

<div id="text"><font size="-1">
<!--fi:-->集部三十
<!--sf:-->別集類存目四
</font><h2>
<!--ti:-->芻蕘錄 二十卷
</h2><p>
<!--no:-->明馮恩撰。恩字子仁。華亭人。嘉靖丙戌進士。官南京監察御史。以疏論張璁汪鋐方獻夫三人。下獄擬死。其子行可刺血書疏請代死。謫戍雷州。越六年赦歸。隆慶初進大理寺丞致仕。事蹟具明史本傳。是集凡文十五卷。詩五卷。恩爲行人時。嘗奉命勞兩廣總督王守仁。因從王守仁講學。故其詩文。得守仁餘緒爲多。其最得名者。在嘉靖壬辰彗星見應詔陳言一疏。其被禍也。蓋坐以上言大臣德政律。固非其罪。然恩爲御史。抨擊權姦。是其職也。至於所不抨擊者。置之不論可矣。乃一一臚舉所長。類乎薦牘。是旣欲有所退。又欲有所進。卿相之簡擢。臺諫操之矣。此亦憤激一決。不暇擇言。旣乖政體。又授議者以閒也。且稱禮部尚書夏言。多蓄之學。不覊之才。駕馭任之。庶幾救時宰相。禮部右侍郞顧鼎臣。警悟疏通。不局偏長。器足任重。核以二人本傳。亦皆不確。蓋其忠鯁之氣。足貫金石。而立言則不必盡當。是固當分別觀之者耳。
</p><br/></div></body></html>