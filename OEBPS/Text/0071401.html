<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論語正義 二十卷
</h2><p>
<!--no:-->魏何晏註。宋邢昺疏。昺字叔明。曹州濟陰人。太平興國中。擢九經及第。官至禮部尚書。事蹟具宋史本傳。是書蓋咸平二年。詔昺改定舊疏。頒列學官。至今承用。而傳刻頗譌。集解所引十三家。今本各題曰某氏。皇侃義疏。則均題其名。案奏進序中。稱集諸家之善。記其姓名。侃疏亦曰何集註。皆呼人名。惟包獨言氏者。包名咸。何家諱咸。故不言也。與序文合。知今本爲後來刊版之省文。然周氏與周生烈。遂不可分。殊不如皇本之有別。考邢昺疏中。亦載皇侃何氏諱咸之語。其疏記其姓名句。則云註但記其姓。而此連言名者。以著其姓。所以名其人。非謂名字之名也。是昺所見之本。已惟題姓。故有是曲說。七經孟子考文。稱其國皇侃義疏本。爲唐代所傳。是亦一證矣。其文與皇侃所載。亦異同不一。大抵互有短長。如學而篇。不患人之不己知章。皇疏有王肅註一條。里仁篇。君子之於天下也章。皇疏有何晏註一條。今本皆無。觀顧炎武石經考。以石經儀禮校監版。或併經文全節漏落。則今本集解。傳刻佚脫。蓋所不免。然蔡邕石經論語。於而在蕭牆之內句。兩本竝存。見於隸釋。陸德明經典釋文。於諸本同異。亦皆竝存。蓋唐以前經師授受。各守專門。雖經文亦不能畫一。無論註文。固不必以此改彼。亦不必以彼改此。今仍從今本錄之。所以各存其舊也。昺疏宋志作十卷。今本二十卷。蓋後人依論語篇第析之。晁公武讀書志。稱其亦因皇侃所採諸儒之說。刊定而成。今觀其書。大抵翦皇氏之枝蔓。而稍傅以義理。漢學宋學。玆其轉關。是疏出而皇疏微。迨伊洛之說出。而是疏又微。故中興書目曰。其書於章句訓詁名物之際。詳矣。蓋微言其未造精微也。然先有是疏。而後講學諸儒。得沿溯以窺其奧。祭先河而後海。亦何可以後來居上。遂盡廢其功乎。
</p><br/></div></body></html>