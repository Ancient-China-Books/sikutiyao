<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->史部三十四
<!--sf:-->地理類存目七
</font><h2>
<!--ti:-->八紘譯史 四卷
<!--ti:-->紀餘 四卷
</h2><p>
<!--no:-->國朝陸次雲撰。次雲有湖壖雜記。已著錄。是書專錄荒外諸國古事。皆採摭史傳。複見不鮮。近事多據瀛涯勝覽。職方外紀諸書。亦多傳聞失實。所記西域山川物產。其地自天威耆定。俱入版圖。如謂高昌盛暑。人皆穴處。鳥飛或爲日氣所爍而墮。謂火焰山烟焰燭天。謂火蠶綿絮衣一襲。止用一兩。稍多。熱不可耐。謂白疊子其實成繭。中有細絲。謂哈密四味木。其實如棗。以竹刀取之則甘。鐵刀取之則苦。木刀取之則酸。蘆刀取之則辛。謂龜茲有山出泉。行數里入地。狀如醍醐。甚臭。人服之。齒落更生。今由嘉峪關南路。至喀什噶爾。卽經三國故地。安得有此事哉。卽其他可知矣。後附譯史紀餘四卷。一爲東海西海及異物。二爲高麗日本占城安南琉球之詩。三爲外國錢文。四爲西番百譯緬甸暹羅四國之書。亦皆耳剽之談。不爲確據。如人面魚食目一條。此書作前朝使臣至日本事。峒谿纖志。又以爲苗人進於初官是土者。一人之書。而自相矛盾。是尚可爲信史哉。
</p><br/></div></body></html>