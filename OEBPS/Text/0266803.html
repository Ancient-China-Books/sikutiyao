<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十七 雜家類存目四 損齋備忘錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十七
<!--sf:-->雜家類存目四
</font><h2>
<!--ti:-->損齋備忘錄 二卷
</h2>
<!--ed:-->浙江范懋柱家天一閣藏本
<p>
<!--no:-->明梅純撰。純夏邑人。成化辛丑進士。太學題名碑作南京京衛人。蓋純爲洪武中駙馬都尉梅殷之元孫。世隸勳籍故也。書中自稱初以應襲指揮使登進士。後復讀近思錄中張子論世祿子孫不應工聲病售有司一條。逐請於朝廷。而復舊官。蓋亦戛然自異之士矣。是書上卷分紀事纂言知人格物四類。下卷分說詩論文補闕拾遺辨疑刊誤六類。其說詩論文。頗能中理。而亦每傷於迂闊。如謂韓退之畫記。先儒謂其體似顧命。觀之信然。但顧命所言皆經世遠圖。其所敍載亦皆一時聲容禮樂之盛。而退之所紀。不過游玩禽荒。是可同年而語哉。韓子不以其道得之。又玩而弗置。不幾於喪志乎云云。可謂膠固之甚。且顧命何嘗有樂。而曰聲容禮樂之盛。殆謬爲大言。不核事實矣。其紀事類中述梅殷之歸京師乃以母老之故其擠死笪橋下。出於趙深譚曦之竊害。非成祖之意。是以其家受恩未艾云云。與史迥異。亦曲筆也。<br/>
</p></body>
</html>