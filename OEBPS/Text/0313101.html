<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 顏魯公集 十五卷 補遺 一卷 年譜 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二
<!--sf:-->別集類二
</font><h2>
<!--ti:-->顏魯公集 十五卷
<!--ti:-->補遺 一卷
<!--ti:-->年譜 一卷
<!--ti:-->附錄 一卷
</h2>
<!--ed:-->副都御史黃登賢家藏本
<p>
<!--no:-->唐顏眞卿撰。眞卿事蹟具唐書本傳。其集見於藝文志者。有吳興集十卷。又廬州集十卷。臨川集十卷。至北宋皆亡。有吳興沈氏者。採掇遺佚。編爲十五卷。劉敞爲之序。但稱沈侯而不著名字。嘉祐中。又有宋敏求編本。亦十五卷。見館閣書目。江休復嘉祐雜志。極稱其採錄之博。至南宋時。又多漫漶不完。嘉定閒。留元剛守永嘉。得敏求殘本十二卷。失其三卷。乃以所見眞卿文。別爲補遺。併撰次年譜附之。自爲後序。後人復卽元剛之本。分爲十五卷。以符沈宋二本之原數。沿及明代。留本亦不甚傳。今世所行乃萬曆中眞卿裔孫允祚所刊。脫漏舛錯。盡失其舊。獨此本爲錫山安國所刻。雖已分十五卷。然猶元剛原本也。眞卿大節。炳著史册。而文章典博莊重。亦稱其爲人。集中廟享議等篇。說禮尤爲精審。特收拾於散佚之餘。卽元剛所編。亦不免闕略。今考其遺文之見於石刻者。往往爲元剛所未收。謹詳加搜輯。得殷府君夫人顏氏碑銘一首。尉遲迥廟碑銘一首。太尉宋文貞公神道碑側記一首。贈祕書少監顏君廟碑碑側記碑額陰記各一首。竹山連句詩一首。奉使蔡州詩一首。皆有碑帖現存。又政和公主碑殘文。顏元孫墓誌殘文二篇。見江氏筆錄。陶公栗里詩。見困學紀聞。今俱採出。增入補遺卷內。至留元剛所錄禘祫議。其文旣與廟享議複見。而篇末時議者舉然云云。乃新唐書陳京傳敍事之辭。亦非眞卿本文。又干祿字書序。乃顏元孫作。眞卿特書之刻石。元剛遂以爲眞卿文。亦爲舛誤。今竝從刊削焉。後附年譜一卷。舊亦題元剛作。而譜中所列詩文諸目。多集中所無疑。亦元剛因舊本增輯也。元剛字茂潛。丞相留正之子。官終起居舍人。<br/>
</p></body>
</html>