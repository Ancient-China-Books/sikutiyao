<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 景迂生集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->景迂生集 二十卷
</h2>
<!--ed:-->兩淮馬裕家藏本
<p>
<!--no:-->宋晁說之撰。說之有儒言。已著錄。說之博極羣籍。尤長經術。著書數十種。靖康中兵燹不存。其孫子健。訪輯遺文。編爲一十二卷。又續廣爲二十卷。前三卷爲奏議。四卷至九卷爲詩。十卷爲易元星紀譜。十一卷爲易規。十一篇又堯典中氣中星洪範小傳各一篇。詩序論四篇。十二卷爲中庸傳及讀史數篇。十三卷卽儒言。十四卷爲雜著。十五卷爲書。十六卷爲記。十七卷爲序。十八卷爲後記。十九二十卷爲傳墓表誌銘祭文。其中辨證經史。多極精當。星紀譜乃取司馬光元歷。邵雍元圖而合譜之。以七十二候六十四卦相配而成。蓋潛虛之流也。陳振孫書錄解題曰。劉跂斯立墓誌。景迂所撰。見學易集後。此集無之。計其佚者多矣。此本當卽陳氏所見。而譌誤頗甚。洪範小傳。及十七卷序文內。兼有脫簡。又有別本。題曰嵩山集。所錄詩文。均與此本相合。譌闕之處亦同。蓋一書而兩名。今附著於此。不復別存其目云。<br/>
</p></div></body>
</html>