<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 五百家播芳大全文粹 一百十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->五百家播芳大全文粹 一百十卷
</h2>
<!--ed:-->江蘇巡撫採進本
<p>
<!--no:-->宋魏齊賢葉棻同編。齊賢字仲賢。自署鉅鹿人。棻字子實。自署南陽人。考宋南渡以後。鉅鹿南陽皆金地。殆以魏氏本出鉅鹿。葉氏本出南陽。偶題郡望。非其眞里籍也。是編皆錄宋代之文。駢體居十之六七。雖題曰五百家。而卷首所列姓氏。實五百二十家。網羅可云極富。中閒多採宦途應酬之作。取充卷數。不能一一精純。又仿文選之例。於作者止書其字。人遠年湮。亦往往難以考見。疑爲書肆刊本。本無鑒裁。故買菜求益。不免失於宂濫。朱彝尊嘗跋此書。惜無人爲之刪繁擧要。則亦病其宂雜矣。然渣滓雖多。精華亦寓。宋人專集不傳於今者。實頼是書略存梗概。亦鍾嶸所謂披沙揀金。往往見寶者矣。故彝尊雖恨其蕪。終賞其博也。又彝尊所見徐炯家宋刻本。稱二百卷今鈔本止一百十卷。尋檢首尾。似無闕佚。殆彝尊記憶未審。或偶然筆誤歟。首載紹煕庚戌南徐許開序。開字仲啓。以中奉大夫提擧武夷沖祐觀。著有志隱類稾。見趙希弁讀書附志。<br/>
</p></div></body>
</html>