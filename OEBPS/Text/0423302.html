<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兵部尚書蔡新家藏本

<div id="text"><font size="-1">
<!--fi:-->集部四十三
<!--sf:-->總集類五
</font><h2>
<!--ti:-->古文雅正 十四卷
</h2><p>
<!--no:-->國朝蔡世遠編。世遠有二希堂集。已著錄。是集選錄自漢至元之文。凡二百三十六篇。前有自序曰。名之曰雅正者。其辭雅。其理正也。案詩大雅小雅及爾雅。古註疏皆訓爲正。然史記五帝本紀。稱百家言黃帝其文不雅馴。司馬相如傳。稱從車騎雍容閒雅甚都。顧野王玉篇。亦曰雅儀也。嫻雅也。是自漢以來。雅正已分兩訓。世遠蓋用此義也。考總集之傳。惟文選盛行。於歷代殘膏賸馥。沾漑無窮。然潘勖九錫之文。阮籍勸進之箋。名教有乖。而簡牘竝列。君子恆譏焉。是雅而不正也。至眞德秀文章正宗。金履祥濂洛風雅。其持論一準於理。而藏弆之家。但充插架。固無人起而攻之。亦無人嗜而習之。豈非正而未雅歟。夫樂本於至和。然五音六律之不具。不能嘔啞吟唱以爲和。禮本於至敬。然九章五采之不備。不能袒裼跪拜以爲敬也。文質相輔。何以異茲。世遠是集。以理爲根柢。而體雜語錄者不登。以詞爲羽翼。而語傷浮豔者不錄。劉勰所謂扶質立幹。垂條結繁者。殆庶幾焉。數十年傳誦藝林不虛也。或以姚鉉刪文苑英華爲唐文粹。駢體皆所不收。而此集有李諤論文體書。張說宋公遺愛碑頌諸篇。似乎稍濫。不知散體之變駢體。猶古詩之變律詩。但當論其詞義之是非。不必論其格律之今古。杜甫一集。近體強半。論者不謂其格卑於古體也。獨於文則古文四六。判若鴻溝。是亦不充其類矣。兼收儷偶。正世遠深明文章正變之故。又何足爲是集累乎。
</p><br/></div></body></html>