<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 少室山房筆叢正集 三十二卷 續集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->少室山房筆叢正集 三十二卷
<!--ti:-->續集 十六卷
</h2>
<!--ed:-->兩淮馬裕家藏本
<p>
<!--no:-->明胡應麟撰。應麟字元瑞。蘭谿人。萬曆丙子舉人。以依附王世貞得名。故明史文苑傳附載世貞傳中。此其生平考據雜說也。分正續二集。爲書十六種。曰經籍會通四卷。皆論古來藏書存亡聚散之迹。曰史書佔畢六卷。皆論史事。曰九流緒論三卷。皆論子部諸家得失。曰四部正譌三卷。皆考證古來僞書。曰三墳補遺二卷。專論竹書紀年。逸周書。穆天子傳三種。以補三墳之闕。曰二酉綴遺三卷。皆採摭小說家言。曰華陽博議二卷。皆雜述古來博聞強記之事。曰莊嶽委譚二卷。皆正俗說之附會。曰玉壺遐覽四卷。皆論道書。曰雙樹幻鈔三卷。皆論內典。曰丹鉛新錄八卷。曰藝林學山八卷。則專駁楊愼而作。其中徵引典籍。極爲宏富。頗以辨駁自矜。而舛譌處多不能免。如沈德符敝帚軒剩語摘其以峨嵋爲佛經金剛山之非。辨婦人弓足之前後兩歧。王士禎香祖筆記摘其誤以秦宜祿妻爲呂布妻。唐人長安女兒踏春陽一絕。止據博異志而不引沈亞之爲疎漏。近時張文檒螺江日記。以爲竹書實出於晉太康年。而應麟以爲咸寧。反糾楊愼爲非是。今核其所說。如經籍會通謂崇文總目但經史有所論列。子集闕如。蓋據六一集所載。然六一集中。亦尚存子部之半。非意闕也。又謂廣川書跋惟以說經爲主。自餘諸家。僅存卷數。蓋據書錄解題。然書錄解題所言。乃廣川藏書志。非廣川書跋也。又謂孟子七篇。而漢志十一篇。蓋七字誤分爲二也。然前已引困學紀聞。稱孟子外篇四篇。以四合七。非十一而何。何隔兩頁而自矛盾也。又謂先孔子而著書者。黃帝史孔甲盤盂二十六篇。然漢志註明云依託。何以謂書在孔子前也。又謂漢志兵家兒子一篇。書名奇怪。然兒古倪字。故倪寬史亦作兒寬倪子名書。亦猶孫子吳子。何奇怪之有也。又云刊版當始於隋。引開皇十三年敕廢像遺經悉令雕版爲證。然史文乃廢像遺經悉令雕造。非雕版也。史書佔畢。大抵掉弄筆端。無所考證。至云世知項橐八歲而師孔。不知蒲衣八歲而師舜。甘羅十二上卿少矣。而伯益五歲掌火尤少。以小說委談。入之史論。殊爲可怪。至以曹沫劫盟爲葵丘之會。以素問之雷公爲黃帝弟子。更不知出何典記也。九流緒論。謂史佚爲墨家之祖。不知呂氏春秋有史角之明文。謂隋志不載孔叢。不知隋志孔叢七卷。在論語類中。不在儒家類中。謂孔傳續六帖。鄭樵通志所無。不知傳與樵俱建炎紹興閒人。同時之書。樵安能著錄。四部正譌。爲憚於自名者魏泰筆錄。然東軒筆錄。實泰自署名。其託名梅堯臣者。乃碧雲騢。謂衞元嵩元命包襲春秋孝經緯之名。然元嵩書名元包。不名元命包。且春秋有元命苞。苞字從草。孝經竝無元命包也。至謂子華子之程本。卽僞撰者之姓名。益無稽矣。姑約舉其一二。尚不止沈德符等之所糾。蓋捃摭旣博。又復不自檢點。牴牾橫生。勢固有所不免。然明自萬曆以後。心學橫流。儒風大壞。不復以稽古爲事。應麟獨研索舊文。參校疑義。以成是編。雖利鈍互陳。而可資考證者亦不少。朱彝尊稱其不失讀書種子。誠公論也。楊愼陳耀文焦竑諸家之後。錄此一書。猶所謂差強人意者矣。<br/>
</p></body>
</html>