<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部三十七
<!--sf:-->政書類一
</font><h2>
<!--ti:-->五代會要 三十卷
</h2><p>
<!--no:-->宋王溥撰。五代干戈俶攘。百度陵夷。故府遺規。多未暇修擧。然五十年閒法制典章。尚略具於累朝實錄。溥因檢尋舊史。條分件繫。類輯成編。於建隆二年。與唐會要並進。詔藏史館。後歐陽修作五代史。僅列司天職方二考。其他均未之及。如晉段顒劉昫等之議廟制。周王朴之議樂。皆學關鉅典。亦略而不詳。又如經籍鏤版。昉自長興。千古官書。肇端於是。崇文善政。豈宜削而不書。乃一概刊除。尤爲漏略。賴溥是編。得以收放失之舊聞。厥功甚偉。至於租稅類中。載周世宗讀長慶集。見元微之所上均田表。因令制素成圖。頒賜諸道。而歐史乃云世宗見元微之均田圖。是直以圖爲元微之作。乖舛尤甚。微溥是編。亦無由訂歐史之謬也。蓋歐史務談褒貶。爲春秋之遺法。是編務核典章。爲周官之舊例。各明一義。相輔而行。讀五代史者。又何可無此一書哉。
</p><br/></div></body></html>