<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 讀書正音 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->讀書正音 四卷
</h2>
<!--ed:-->浙江巡撫採進本
<p>
<!--no:-->國朝吳震方撰。震方字青壇。石門人。康熙己未進士。官至監察御史。是書卷一。以一音異讀者分門編輯。其無類可歸者。附以通用一門。卷二別爲六類。曰字音淸濁辨。曰同音借義。曰借同音不借義。曰因義借音。曰音借而借。曰語詞之借。卷三以四聲編錄僻字。卷四則各依部分。編習見字樣。以正時師誤讀。前有毛奇齡序。頗稱其精審。然實於六書音韻源流。多所舛漏。其謂本字不讀本音者。如隨。隋時去辵爲隋。本文帝之臆造。在說文隋裂肉也。徐鉉音徒果切。乃其本音。他如在支韻者。作旬爲切。順裂肉也。又翾規切。周禮大祝。隋釁通作綏是也。在歌韻者。作土禾切。集韻中高四下是也。在寘韻者。作呼恚切。周禮守祧旣祭。則藏其隋是也。此所謂本字不讀本音者也。今震方誤以隋隨爲一音。反以音妥者爲非本音。而在支歌寘三韻者。乃不見錄。未免失考。又如厪之爲僅。厸之爲鄰。乑之爲攀。俱列在本字不讀本音卷內。考漢書賈誼傳曰。其次厪得舍人。註曰。厪與僅同。揚雄傳曰。纍旣乑夫傅說兮。奚不信而遂行。註曰。乑古攀字。敍傳曰。束厸虐而殲仁兮。王合位乎三五。註厸古鄰字。震方槩附諸同字異讀。亦未悉今字古字之殊。至於景爲影之本字。暒爲晴之本字。丣丣爲卯酉之本字。顯著說文。震方亦與本字不讀本音者。一例列之。益乖迕矣。若此類者。不一而足。其餘耳目之前。亦多遺失。漢地理志曰。屯留。師古屯音純。朁亭。師古朁音潛。脩亭。應劭脩音條。計斤。師古音介根。甸氏道。李奇甸音賸。卑水。孟康卑音班。樸𠟼。孟康音蒲環。澤索。師古澤音鐸。驪靬。李奇音遲虔。祖厲。師古音罝賴。莫䵣。師古音忉怛。遼隊。師古隊音遂。黏蟬。服虔蟬音提。麊泠。孟康音螟蛉。師古音麋零。芍陂。師古芍音鵲。凡此皆字同音異之顯然者。震方俱弗收輯。則僻書概可知也。蓋以正塾師之謬讀。則所得爲多。以言古人之小學。則又當別論耳。<br/>
</p></div></body>
</html>