<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十一 別集類十一 唯室集 四卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十一
<!--sf:-->別集類十一
</font><h2>
<!--ti:-->唯室集 四卷
<!--ti:-->附錄 一卷
</h2>
<!--ed:-->永樂大典本
<p>
<!--no:-->宋陳長方撰。長方有步里客談。已著錄。是集詩文散入永樂大典各韻下。據胡百能行狀。原本凡十四卷。又唐瑑原序。稱其家所刊凡二百篇。今掇拾殘闕。僅得文五十五首。詩三十九首。勒爲四卷。而以他人所作銘狀記序。附錄於後。以備稽考。雖較原書篇數。祇及其半。而菁華具在。亦可以觀其大凡矣。長方父侁。與游酢楊時鄒浩陳瓘等游。故長方之學。以程氏爲宗。朱子語錄。於同時學者。多舉其字。惟於長方則稱曰唯室先生。蓋頗引以爲重也。馮時可雨航雜錄。謂宋儒論人。喜核而務深。長方亦不免於是。然如謂劉先主滅劉璋取蜀。爲行不義。殺不辜。故不能有天下。謂張九齡與李林甫同輔政。不能發其姦而去之。以致天寶之亂。雖核以事勢。均未必盡然。要其理則不爲不正。至於紹興六年應詔劄子。諄諄以嚴師律備長江講漕運爲急。又因朝延罷趙鼎任張浚。作里醫一篇。以爲國家起錮疾。必固元氣。補當持重。攻當相機。蓋其意不主於和。亦不主於遽戰。富平淮西符離三敗。躁妄僨事。若預睹之。固與迂闊者異矣。雖佚簡殘篇。僅存什一。要勝於虛談高論。徒供覆瓿者也。<br/>
</p></body>
</html>