<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 駢雅 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->駢雅 七卷
</h2>
<!--ed:-->浙江巡撫採進本
<p>
<!--no:-->朋朱謀㙔撰。謀㙔有周易象通。已著錄。此書皆刺取古書文句典奧者。依爾雅體例。分章訓釋。自釋詁釋訓。以至蟲魚鳥獸。凡二十篇。其說以爲聯二爲一。駢異爲同。故名曰駢雅。謀㙔淹通典籍。其一齋書目所載。往往爲諸家所未窺。故徵引詳博。頗具條理。非鄉塾陋儒。捃拾殘剩者可比。中閒如藻井乃屋上方井。刻爲藻文。西京賦註。引風俗通訓義甚明。而謀㙔以爲刻扉之屬。改易舊文。殊爲未確。又謂都御史爲大司憲。詹事爲端尹。乃流俗之稱。亦乏典據。至如釋天內之歲陽月名。釋地內之五丘四荒太平太蒙丹穴空桐之類。皆爾雅所已具。更爲複引。尤病宂蕪。然奇文僻字。搜輯良多。擷其膏腴。於詞章要不爲無補也。<br/>
</p></div></body>
</html>