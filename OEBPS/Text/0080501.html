<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十八
<!--sf:-->樂類
</font><h2>
<!--ti:-->古樂書 二卷
</h2><p>
<!--no:-->國朝應撝謙撰。撝謙字嗣寅。仁和人。是書上卷論律呂本原。大旨本蔡氏新書。而參以注疏。及朱子之說。下卷論樂器制度。則本陳祥道禮書。及李之藻頖宮禮樂疏者爲多。議論醇正。考訂簡核。頗得要領。其閒立說之未合者。如六十聲圖。以宮爲最濁之音。謂十二律旋宮。自黃鐘而下。林鍾均則太姑二律爲陵宮。南呂均則太姑蕤三律爲陵宮。其意蓋以太姑二律。長於林鍾之六寸。太姑蕤三律。長於南呂之五寸餘。故應鐘爲最短之律。應鍾均。則徵商羽角四律。皆爲陵宮也。不知旋宮之法。本於十二律之相生。不以長短爲相生之次。至長生短爲下生。短生長爲上生。不過以上下爲別。非謂徵必短於宮。商必短於徵也。其失總由於宮爲最濁之一言。而不知宮爲中聲。故致此誤。撝謙又謂。古人旣云黃鍾九寸。則其制度。必加一寸而爲尺。謂黃鍾九寸。竟作一尺者。固非。謂黃鍾九寸。止得八寸一分者。亦非云云。夫黃鍾九寸爲本。造律度十分之九。而析九寸爲一尺。則橫黍之度。約九寸爲八寸一分。則縱黍之度。是云九寸。與云一尺。云八寸一分者。非有異也。撝謙強加分析。尤屬未合。然其他精審處。亦往往足資考證。如考工記鳧氏爲鍾。兩欒謂之銑。銑閒謂之于。于上謂之鼓。鼓上謂之鉦。鉦上謂之舞。十分其銑。去二以爲鉦。以其鉦爲之銑閒去二分以爲鼓閒。以其鼓閒爲之舞脩。去二分以爲舞廣。記文不言鉦閒及鼓徑之度。鄭注云。鉦閒亦當六。故又云鉦六鼓六舞四。此鍾口十者其長十六。然鉦閒鼓閒旣同方六。而記又云大鐘十分。其鼓閒以其一爲之厚。小鍾十分。其鉦閒以其一爲之厚。則鼓閒鉦閒不得同度。撝謙云。鉦閒與舞廣同爲四。較之鄭注。頗爲可通。又銑閒謂之于。先儒皆無明訓。撝謙作正體二圖。則鼓閒下段。兩角之下垂者卽銑閒。蓋古之鍾制。如鈴而不圓。兩角相距之中徑爲十分。其自兩角至鼓閒之長體爲八分。至兩角相距之外體獨缺。故鄭注鍾長十六。不算銑閒。又以于鼓鉦舞四名。爲皆鍾體。則銑閒自有體長之度。可知撝謙此二圖。固爲最明晰也。
</p><br/></div></body></html>