<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部二
<!--sf:-->別集類二
</font><h2>
<!--ti:-->儲光羲詩 五卷
</h2><p>
<!--no:-->案陳振孫書錄解題。載儲光羲詩五卷。唐監察御史魯國儲光羲撰。與崔國輔綦母潛皆同年進士。天寶末任僞官貶死。唐書藝文志儲光羲政論下。註曰兗州人。開元進士第。又詔中書試文章。歷監察御史。安祿山反。陷賊自歸。與振孫所敍爵里相同。而任僞官事已小異。又包融集條下。註曰融與儲光羲皆延陵人。與丁仙芝等十八人。皆有詩名。殷璠彙次其詩。號曰丹陽集。則併其里籍亦異。自相矛盾。莫之詳也。唐志載其集七十卷。是集前有顧況序。亦稱所著文篇賦論七十卷。辛文房唐才子傳。稱其又有九經分疏義二十卷。與所作政論十五卷竝傳。今皆散佚。存者惟此詩五卷耳。其詩源出陶潛。質樸之中。有古雅之味。位置於王維孟浩然閒。殆無愧色。殷璠河岳英靈集。稱其削盡常言。得浩然之氣。非溢美也。
</p><br/></div></body></html>