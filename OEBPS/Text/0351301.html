<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 文安集 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->文安集 十四卷
</h2>
<!--ed:-->編修汪如藻家藏本
<p>
<!--no:-->元揭徯斯撰。徯斯字曼碩。龍興富州人。延祐初。以薦授國史院編修官。應奉翰林文字。遷國子助教。告歸。復召還。天歷初開奎章閣。首擢爲授經郞。與修經世大典。累官翰林侍講學士。總修遼金宋三史。卒於官。追封豫章郡公。諡文安。事蹟具元史本傳。徯斯與虞集范梈楊載齊名。其文章敘事嚴整。語簡而當。凡朝廷大典册。及碑版之文。多出其手。一時推爲鉅製。獨於詩則淸麗婉轉。別饒風韻。與其文如出二手。然神骨秀削。寄託自深。要非嫣紅姹紫。徒矜姿媚者。所可比也。虞集嘗目其詩如三日新婦。而自目所作如漢庭老吏。徯斯頗不平。故作憶昨詩。有學士詩成每自誇句。集見之。答以詩曰。故人不肎宿山家。夜半驅車踏月華。寄語旁人休大笑。詩成端的向誰誇。且題其後曰。今日新婦老矣。是二人雖契好最深。而甲乙閒乃兩不相下。考楊維楨竹枝詞序曰。揭曼碩文章居虞之次。如歐之有蘇曾。其殆定論乎。顧嗣立元詩選。載徯斯詩。題曰秋宜集。今未見。焦竑國史經籍志。載徯斯集一卷。今亦未見。此本凡詩四卷。又續集二卷。制表書序記碑誌雜文六卷。乃其門人錫喇布哈<span class="jiazhu">原作變理溥化。今改正。</span>所編。錫喇布哈字元普。泰定四年進士。第九卷有送錫元普序。卽其人也。所編雖不足盡徯斯之著作。然師弟相傳。得諸親授。終較他本爲善。觀元詩選所載秋宜集中曉出順承門有懷太虛絕句曰。步出城南門。遙朢江南路。前日風雪中。故人從此去。乃割裂漢樂府半首。爲徯斯之詩。則所收必不甚精矣。<br/>
</p></div></body>
</html>