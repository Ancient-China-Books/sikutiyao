<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 欽定國子監志 六十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->欽定國子監志 六十二卷
</h2>
<p>
<!--no:-->乾隆四十三年奉敕撰。先是國子祭酒陸宗楷等。輯太學志進呈。而所述沿革故實。濫載及唐宋以前。殊失限斷。乃詔重爲改定。斷自元明。蓋本朝國子監。及文廟。皆因前代遺址。其締構實始於元初也。首爲聖諭二卷。以紀褒崇先聖。訓示儒林之大法。次御製詩文七卷。備錄列朝聖文。皇上宸翰。次詣學二卷。紀親祀臨雍之禮。次廟制二卷。前列圖說。後志建葺年月規制。次祀位二卷。詳載殿廡及崇聖祠諸位號。次禮七卷。分記釋奠釋菜釋褐獻功告祭諸儀。及祭器圖說。次樂六卷。分記樂制樂章律呂舞節二表。及禮樂諸器圖說。次監制一卷。詳述條規。次官師五卷。載設官典守儀制銓除題名表。次生徒七卷。載員額考校甄用。及外藩之入學者。次經費四卷。恩賚歲支俸給備載焉。次金石五卷。冠以欽頒彝器圖說。御制諸碑。併元以來進士題名碑。而殿以石鼓圖說。次經籍二卷。具載賜書。及版刻之目。次藝文二卷。則列諸臣章奏詩文。及諸論著。識餘二卷。曰紀事。曰綴聞。竝捃摭雜記。以備考核。識大識小。罔弗詳賅。於以誌國家重道崇儒。作人訓俗之盛。較諸監臣之初編。如葦籥土鼓。改而爲韶鈞之奏矣。<br/>
</p></div></body>
</html>