<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 春秋五傳平文 四十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->春秋五傳平文 四十一卷
</h2>
<!--ed:-->內府藏本
<p>
<!--no:-->明張岐然編。岐然字秀初。錢塘人。其書採左傳公羊傳穀梁傳胡安國傳。而益以國語。國語亦稱春秋外傳。故謂之五傳。曰平文者。明五傳兼取。無所偏重之義也。其自序曰。嘗與虞子仲皜。泛覽春秋七十二家之旨。蓋鮮有不亂者。及觀近時經生家之說。殆不可復謂之春秋。究其弊。率起於不平心。以參諸家而過尊胡氏。久之惟知有胡氏傳。更不知有他氏。又久之惟從胡傳中牽合穿鑿。併不知有經。此所謂亂之極也云云。考胡安國當高宗之時。以春秋進講。皆準南渡時勢以立言。所謂喪欲速貧。死欲速朽。有爲言之者也。元明兩代。時異勢殊。乃以其源出程子。遂用以取士。已非安國作傳之初意。元制兼用三傳。明制兼用張洽傳。蓋亦陰知胡安國之多僻。而補救其偏。永樂中修春秋大全。襲用汪克寬纂疏。乃專尊胡傳。又非延祐洪武立法之初意。然胡廣等之大全。雖偏主一家。傷於固陋。猶依經立義也。其後剽竊相仍。棄經誦傳。僅摘經文二三字。以標識某公某年。迨其末流。傳亦不誦。惟約略傳意。標一破題。轉相授受而已。蓋又併非修大全之初意矣。岐然指陳流弊。可謂深切著明。故其書皆參取四傳。以救胡傳之失。雖去取未必盡當。要其鍼砭俗學。破除錮習。於春秋不爲無功。惟五傳皆具有成編。人所習誦。不待此刻而傳。故取其衞經之意。而不複錄其書焉。<br/>
</p></div></body>
</html>