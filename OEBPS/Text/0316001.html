<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部四
<!--sf:-->別集類四
</font><h2>
<!--ti:-->白香山詩集 四十卷
<!--ti:-->附錄年譜 二卷
</h2><p>
<!--no:-->國朝汪立名編。立名有鐘鼎字源。已著錄。唐白居易長慶集。詩文各半。立名引宋祁之言。謂居易長於詩。而他文未能稱是。因別刊其詩。以成是集。又據元稹序。謂長慶時所作。僅前五十卷。其寶曆以後所作。不應槩名以長慶。（案立名此論未確。已詳辨於長慶集下。）因卽其歸老之地。題曰香山。參互衆本。重加編次。定爲長慶集二十卷。後集十七卷。別集一卷。又採摭諸書爲補遺二卷。而以新定年譜一卷。陳振孫舊本年譜一卷。併元稹長慶集序一篇。舊店書本傳一篇。冠於首。復採諸書之有關居易詩者。各箋註於其下。居易集在東林寺者。陸游入蜀記。稱宋時已佚。眞宗嘗令崇文院寫校。包以斑竹帙送寺。建炎中亦壞于兵。其傳于世者。錢曾所云宋本。莫知存佚。舊有明武定侯家刻本。今亦罕見。世所行者。惟蘇州錢氏。松江馬氏二本。皆頗有顛倒譌舛。胡震亨唐音丁籤所錄。又分體瑣屑。往往以一題割隸二卷。殊爲叢脞。立名此本。考證編排。特爲精密。其所箋釋。雖不能篇篇皆備。而引據典核。亦勝於註書諸家。漫衍支離。徒溷耳目。蓋於諸刻之中。特爲善本。其書成於康熙壬午。朱彝尊宋犖。皆爲之序云。
</p><br/></div></body></html>