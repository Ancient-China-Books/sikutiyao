<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 欽定盛京通志 一百二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->欽定盛京通志 一百二十卷
</h2>
<p>
<!--no:-->乾隆四十四年奉敕撰。我國家發祥長白。實肇基於俄朵里城。後肇祖原皇帝。始遷赫圖阿拉。是爲興京。太宗文皇帝戡定遼東。實作周邑。曁世祖章皇帝定鼎順天。遂以奉天爲盛京。兩都竝建。垂萬萬世之丕基。非惟山海形勝。控制八紘。凡締造之規模。征伐之功烈。麟麟炳炳。亦具在於斯。舊有志書三十二卷。經營草創。敍述未詳。因命補正其書。定爲此本。發凡起例。一一皆稟睿裁。聖製御製。舊本僅載十之三。今悉補錄。又以御製分綸音天章二門。各從體製。京城門中。舊本不載盛京興京東京創建修葺之由。及太祖太宗制勝定都始末。壇廟門中。舊本不載營造制度。及重修年月。又不載尊藏册寶。及堂子歲祭諸儀。宮殿門中。舊本亦不載重修年月。御題聯額。及尊藏聖容聖訓實錄玉牒戰圖。及乾隆四十三年設立諫木事。山陵門中。舊本不載謁陵及歲事儀注。所述三陵官制。亦多舛誤。山川城池兩門中。舊本均不載太祖太宗戰績。人物門中。不載開國宗室王公。又諸勳臣事蹟。亦不悉具。今併詳考增修。其餘星土建置沿革疆域形勝祠祀古蹟陵墓雜志風俗土產八門。竝援據經史。糾譌補漏。關郵戶口田賦職官學校官署選擧兵防八門。舊本所載。止於乾隆八年。今竝按年續載。名宦歷代忠節孝義文學隱逸流寓方技仙釋列女藝文十門。亦參訂删補。俾不宂不漏。其官名人名地名。舊本音譯。往往失眞。今併一一釐正。體裁精密。考證詳明。溯豐邑之初基。述阪泉之鴻績。經綸開創。垂裕無疆。啓佑規模。萬年如覿。固與偏隅輿記。徒侈山川人物者。區以別矣。<br/>
</p></div></body>
</html>