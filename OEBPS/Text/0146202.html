<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 淳熙三山志 四十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->淳熙三山志 四十二卷
</h2>
<!--ed:-->兩淮馬裕家藏本
<p>
<!--no:-->宋梁克家撰。克家字叔子。泉州晉江人。紹興三十年。廷試第一。授平江簽判。召爲祕書省正字。乾道中。累官右丞相。封儀國公。卒諡文靖。事蹟具宋史本傳。史稱其爲文深厚明白。自成一家。制命尤温雅。多行於世。今所作已罕流傳。惟此書尚有寫本。凡分九門。一曰地理。二曰公廨。三曰版籍。四曰財賦。五曰兵防。六曰秩官。七曰人物。八曰寺觀。九曰土俗。朱彝尊曝書亭集有是書跋。議其附山川於寺觀。未免失倫。今觀其人物。惟收科第土俗。時出謠讖。亦皆於義未安。然其志主於紀錄掌故。而不在誇耀鄉賢。侈陳名勝。固亦核實之道。自成志乘之一體。未可以常例繩也。其所紀十國之事。多有史籍所遺者。亦足資考證。視後來何喬遠閩書之類。門目猥雜。徒溷耳目者。其相去遠矣。<br/>
</p></div></body>
</html>