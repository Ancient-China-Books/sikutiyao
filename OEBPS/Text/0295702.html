<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 陶朱新錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->陶朱新錄 一卷
</h2>
<!--ed:-->浙江鮑士恭家藏本
<p>
<!--no:-->宋馬純撰。純字子約。自號樸樕翁。單州武城人。紹興中爲江西漕使。隆興初以太中大夫致仕。居越之陶朱鄕。搜輯見聞著是書。因名曰陶朱新錄。純事蹟不概見。惟會稽志載其題能仁寺壁一詩。以譏僧宗昂。有黃紙除書猶到汝。定知淸世不遺賢之句。爲當時傳誦。是書自宋以來。史志及各家書目。亦皆不著錄。然周煇淸波雜志。引其中韓南一條。稱爲樸樕翁陶朱集。又稱樸樕翁單父人。嘗宦於宣政閒。蓋卽此書。知實出宋人。非後來依託也。所載皆宋時雜事。大抵涉於怪異者十之七八。亦洪邁夷堅志之流。末附元祐黨籍一碑。與全書體例。頗爲不類。考錄中所記馬默思郭眞人詩。純蓋默之諸孫。默在神宗朝。以戶部侍郎寶文閣待制致仕。奉祠後入黨籍。南渡以後。力反宣和之政。以收人心。凡黨人子孫。皆從優敍。故張綱華陽集中。有論其除授太濫一疏。然士大夫終以爲榮。純載是碑。蓋以其祖之故。亦陸游自稱元祐黨家之意云。<br/>
</p></div></body>
</html>