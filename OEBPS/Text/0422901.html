<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->集部四十三
<!--sf:-->總集類五
</font><h2>
<!--ti:-->明詩綜 一百卷
</h2><p>
<!--no:-->國朝朱彝尊編。彝尊有經義考。已著錄。明之詩派。始終三變。洪武開國之初。人心渾朴。一洗元季之綺靡。作者各抒所長。無門戸異同之見。永樂以迄宏治。沿三楊臺閣之體。務以舂容和雅。歌詠太平。其弊也宂沓膚廓。萬喙一音。形模徒具。興象不存。是以正德嘉靖隆慶之閒。李夢陽何景明等。崛起於前。李攀龍王世貞等。奮發於後。以復古之說。遞相唱和。導天下無讀唐以後書。天下響應。文體一新。七子之名。遂竟奪長沙之壇坫。漸久而摹擬剽竊。百弊倶生。厭故趨新。別開蹊徑。萬歷以後。公安倡纖詭之音。竟陵標幽冷之趣。幺弦側調。嘈囋爭鳴。佻巧蕩乎人心。哀思關乎國運。而明社亦於是乎屋矣。大抵二百七十年中。主盟者遞相盛衰。偏袒者互相左右。諸家選本。亦遂皆堅持畛域。各尊所聞。至錢謙益列朝詩集出。以記醜言僞之才。濟以黨同伐異之見。逞其恩怨。顛倒是非。黒白混淆。無復公論。彝尊因衆情之弗協。乃編纂此書。以糾其謬。毎人皆略敘始末。不横牽他事。巧肆譏彈。里貫之下。各備載諸家評論。而以所作靜志居詩話。分附於後。雖隆萬以後。所收未免稍繁。然世遠者篇章易佚。時近者部帙多存。當亦隨所見聞。不盡出於標榜。其以評品。亦頗持平。於舊人私憎私愛之談。往往多所匡正。六七十年以來。謙益之書。久巳澌滅無遺。而彝尊此編。獨爲詩家所傳誦。亦人心彝秉之公。有不知其然而然者矣。
</p><br/></div></body></html>