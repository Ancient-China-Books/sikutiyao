<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 竹齋集 三卷 續集 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->竹齋集 三卷
<!--ti:-->續集 一卷
<!--ti:-->附錄 一卷
</h2>
<!--ed:-->兩淮鹽政採進本
<p>
<!--no:-->明王冕撰。冕字元章。續高士傅。作字元肅。諸暨人。本農家子。家貧依沙門以居。夜潛坐佛膝上。映火讀書。後受業於安陽韓性。遂傳其學。然行多詭激。頗近於狂。著作郞李孝光祕書卿泰哈布。<span class="jiazhu">原作泰不華。今改正。</span>皆嘗薦於朝。知元室將亂。辭不就。明太祖下婺州聞其名。物色得之。授諮議參軍。未幾卒。宋濂爲作傳。載潛溪集中。敍其始末甚備。明史文苑傳亦同。續高士傳。以爲太祖欲授以參軍。一夕卒。浙江通志。據以列入隱逸傳。舊本亦題爲元人。非其實矣。詩集三卷。其子周所輯。劉基序之。續集詩及雜文一卷。又附錄呂升所爲王周行狀。則冕女孫之子駱居敬所輯。冕天才縱逸。其詩多排奡遒勁之氣。不可拘以常格。然高視闊步。落落獨行。無楊維楨等詭俊纖仄之習。在元明之閒。要爲作者。集中無絕句。惟畫梅乃以絕句題之。續集所收。皆自題畫梅詩。史稱其隱居九里山時。種梅千株。自號梅花屋主。尤善畫梅。求者踵至。以幅長短。爲得米之差云。<br/>
</p></div></body>
</html>