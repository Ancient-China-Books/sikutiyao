<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十二 地理類存目五 浯溪考 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十二
<!--sf:-->地理類存目五
</font><h2>
<!--ti:-->浯溪考 二卷
</h2>
<!--ed:-->山東巡撫採進本
<p>
<!--no:-->國朝王士禎撰。士禎有古懽錄。已著錄。是書前有自序。稱楚山水之勝首瀟湘。瀟湘之勝首浯溪。浯溪以唐元結次山名。得魯公摩厓書而益張之。舊有浯溪前後兩集。爲李仁剛綦光祖撰。見於輿地碑目。皆無傳。今志乃出庸手。宂雜泛濫。至不可耐。乃以退食之暇。窮搜遐摭。要取精覈。閒錄詩賦雜文。多郡志溪志所未收者。蓋其族姪官祁陽時。以舊志寄士禎。士禎爲改作也。其書不分門目。上卷載山川古蹟。及元結詩文。而附以諸家之題識議論。下卷則皆後人藝文。末爲補遺三條。書頗簡核。然如王邕後浯溪銘。吳儆祁陽石鏡銘。鄒浩甘泉銘。其地相近。類附可也。吳師道汪氏浯村記跋。地在新安。渺如風馬。亦復載入。殊乖體裁。蓋斷限之難。劉知幾嘗言之矣。<br/>
</p></div></body>
</html>