<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 人倫大統賦 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->人倫大統賦 一卷
</h2>
<!--ed:-->永樂大典本
<p>
<!--no:-->金張行簡撰。行簡字敬甫。莒州日照人。禮部侍郎暐之子。大定十九年進士。累官禮部尚書。翰林學士承旨。太子太傅。贈銀靑榮祿大夫。謚文正。事蹟具金史本傳。行簡世爲禮官。於天文術數之學。皆所究心。史傳其文章十五卷。禮例纂一百二十卷。會同朝獻禘祫喪葬。皆有記錄。及淸臺皇華戒嚴爲善自公等記。藏於家。而獨不載是書之目。黃虞稷千頃堂書目有人倫大統賦一册。亦不著撰人姓名。惟永樂大典所載。皆題行簡所撰。且有薛延年字壽之者爲之註。序末稱皇慶二年。皇慶乃元仁宗年號。與金時代相接。所言當必不誤。蓋本傳偶脫漏也。其書專言相法。詞義頗爲明簡。延年序謂其提綱挈領。不下三二千言。囊括相術殆盡。條目疏暢而有節。良非虛譽。惟意欲自神其術。中閒不無語涉虛夸。此亦五行家附會之常。不足爲病。至延年之註。雖推闡詳盡。而於不待註而明者。亦復概行贅入。宂蔓過甚。轉不免失之淺陋耳。原本卷帙無多。然檢勘首尾完具。當爲足本。金源著述。傳世者稀。今特加釐訂。著之於錄庶考術數者。尚得以窺見崖略云。<br/>
</p></div></body>
</html>