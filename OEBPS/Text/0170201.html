<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 文獻通考 三百四十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->文獻通考 三百四十八卷
</h2>
<!--ed:-->內府藏本
<p>
<!--no:-->元馬端臨撰。端臨字貴與。江西樂平人。宋宰相廷鸞之子也。咸淳中。漕試第一。會廷鸞忤賈似道去國。端臨因留侍養。不與計偕。元初。起爲柯山書院山長。後終於台州儒學教授。是書凡田賦考七卷。錢幣考二卷。戶口考二卷。職役考二卷。征榷考六卷。市糴考二卷。土貢考一卷。國用考五卷。選擧考十二卷。學校考七卷。職官考二十一卷。郊社考二十三卷。宗廟考十五卷。王禮考二十二卷。樂考二十一卷。兵考十三卷。刑考十二卷。經籍考七十六卷。帝系考十卷。封建考十八卷。象緯考十七卷。物異考二十卷。輿地考九卷。四裔考二十五卷。其書以杜佑通典爲藍本。田賦等十九門。皆因通典而離析之。經籍帝系封建象緯物異五門。則廣通典所未及也。自序謂引古經史謂之文。參以唐宋以來諸臣之奏疏。諸儒之議論。謂之獻。故名曰文獻通考。中如田賦考。載唐租庸調之制。而據唐會要。則自開元十六年以後。其法屢改。載五代田賦之制。而據五代會要。尚有天成四年戶部奏定三京諸府夏秋稅法一事。乃一概略之。楊炎定兩稅法奏疏。最關沿革。亦佚不載。職役考載口算之制。而漢書永建四年除三輔三年逋租過更口算芻槀詔書不載。征榷考詳載鹽鐵。而五代會要後唐長興四年諸道鹽鐵轉運使奏定鹽鐵條例不載。又雜稅載菓菜之稅。而漢書永元六年。流民販賣勿出租稅詔不載。國用門載漕運興廢。而後漢書建武七年罷護漕都尉。建初三年罷常山諸處河漕不載。其載唐代東都及鄭州諸處漕運措置。亦不及唐會要之詳。歷代賑恤。於漢旣載本始四年之詔。而略三年郡國傷旱甚者民毋出租賦之詔。選擧考詳載兩漢之選擧。而漢書元封四年詔擧茂才異等。始元元年遣廷尉持節行郡國擧賢良。永光元年詔擧樸質敦厚遜讓有行者。光祿歲以此科第郞從官俱不載。學校考辨先聖先師之分。而唐會要貞觀二十一年。詔以孔子爲先聖顏回等爲先師之制不載。至職官考。則全錄杜佑通典。五代建置。尤敍述寥寥。核以王溥五代會要。孫逢吉職官分紀。僅得其十之一二。郊社考多引經典。而尚書之肆類于上帝不載。逸周書白虎通三輔黃圖。所載周明堂之制最詳。亦不及徵引。又載歷代明堂之制。而梁武帝改作明堂。詳於隋書禮儀志者不載。地祗之祭。祇引周官及禮記郊特性。而禮運祭地瘞繪。及考工記玉人兩圭五寸祀地之文不載。漢祀后土之制。祇載漢舊儀祭地河東。而漢官儀北郊壇在城西北諸制不載。又雩祭引左傳周禮註疏。而禮記祭法雩宗祭水旱也。爾雅舞號雩也。皆不載。祭日月祇引禮記周禮。而大戴禮天子春朝朝日秋暮夕月。及尚書大傳古者帝王以正月朝迎日于東郊。皆不載。於漢制旣載宣帝時成山祠日。萊山祠月。而建始時罷此祠。復立於長安城事又不載。社稷門引各經註疏所論社制。而周書作雒篇建社之制。及蔡邕獨斷所載天子大社之制。皆不載。祀山川亦引經傳。而儀禮覲禮祭山丘陵升。祭川沈。爾雅祭山曰庪縣。祭川曰浮沈。皆不載。又分代詳載。而獨略北齊天保元年分遣使人致祭於五嶽四瀆。宗廟考載後魏七廟之制。祇引禮志改七廟之詔。不知興建沿革。詳於孫惠蔚本傳。又唐初建七廟。新唐書禮樂志多略。而不參用舊唐書禮儀志。王禮考載周之朝儀。而不引周書王會解。又詳載歷代朝儀。而不載史記秦本紀始皇三十五年營作朝宮。載漢代朝儀。而不載續漢書禮儀志所載常朝之制。又輿服之載於史志者。必詳敍卿士大夫。如漢制二千石車朱兩轓之類。所以明差等也。而一概從略。樂考載五代廟樂。不如五代會要之詳。兵考載晉兵制。至悼公四年而止。其後治兵邾南甲車四千乘不載。載魯兵制。自昭公蒐紅始。而成公元年作丘甲。襄公十一年作三軍。昭公五年舍中軍。俱不載。經籍考卷帙雖繁。然但據晁陳二家之目。參以諸家著錄。遺漏宏多。輿地考亦本歐陽忞輿地廣記。罕所訂補。大抵門類旣多。卷繁帙重。未免取彼失此。然其條分縷析。使稽古者可以按類而考。又其所載宋制最詳。多宋史各志所未備。案語亦多能貫穿古今。折衷至當。雖稍遜通典之簡嚴。而詳瞻實爲過之。非鄭樵通志所及也。<br/>
</p></body>
</html>