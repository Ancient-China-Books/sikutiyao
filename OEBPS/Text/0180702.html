<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 嵩陽石刻集記 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->嵩陽石刻集記 二卷
</h2>
<!--ed:-->浙江汪啓淑家藏本
<p>
<!--no:-->國朝葉封撰。封字井叔。黃州人。順治己亥進士。官至工部虞衡司主事。是編乃康熙癸丑。封官登封知縣時作也。登封地在嵩山南。故其所錄碑刻。以嵩陽爲名。考此書初出之時。顧炎武潘耒。皆嘗議之。炎武之言曰。開母廟石闕銘。重曰二字。出楚辭遠遊篇。所謂言之不足而長言之也。井叔誤以爲重日。而言是年月一行。案此一行今存六字。二年之下。重曰之上。空石未鐫。益明其非紀日矣。耒之言曰。太安二年。後魏中嶽廟碑。今在登封縣。天寶十四載。少林寺還天王師子記。今在少林寺。井叔石刻集記。不知何以遺此。其說誠然。然炎武金石文字記。採此記者。不一而足。而景日昣說嵩金石類。亦全用此記。古今金石之書。其備載全文者。在宋惟洪适之隸釋隸續。在明惟陶宗儀之古刻叢鈔。朱珪之名蹟錄。都穆之金薤琳瑯。在國朝惟顧炎武之求古錄。陳奕禧之金石遺文錄。葉萬之續金石錄。其餘不過題跋而已。此書錄取碑文。便於參考。漢嵩山太室神闕銘。開母廟石闕銘。少室神道石闕銘。以及唐之則天封祀壇碑。夏日遊石淙詩。歐陽趙洪皆失載。而此記能收之。洪書但載漢魏。歐趙二錄僅迄五代。此書載及宋金元明。東魏嵩陽寺碑文。東譌柬。矩譌短。馴譌巡。苑譌菀。洋譌庠。此書能是正之王士禎蠶尾集。有封墓誌。稱其精爾雅說文訓詁。工於篆隸。又稱其手輯嵩志二十一卷。復旁求漢唐以來碑版文字。別爲石刻集記二卷。辨證精博。人比之劉原父薛尚功。則當時亦重其書矣。<br/>
</p></body>
</html>