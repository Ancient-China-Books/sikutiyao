<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->經部二十
<!--sf:-->禮類二
</font><h2>
<!--ti:-->欽定儀禮義疏 四十八卷
</h2><p>
<!--no:-->乾隆十三年御定三禮義疏之第二部也。其詮釋七例。與周官義疏同。分經文爲四十卷。冠以綱領一卷。釋宮一卷。不入卷數。殿以禮器圖四卷。禮節圖四卷。儀禮至爲難讀。鄭注文句古奧。亦不易解。又全爲名物度數之學。不可以空言騁辯。故宋儒多避之不講。卽偶有論述。亦多不傳。惟元敖繼公儀禮集說。疏通鄭注。而糾正其失。號爲善本。故是編大旨。以繼公所說爲宗。而參核諸家。以補正其舛漏。至於今文古文之同異。則全採鄭注。而移附音切之下。經文記文之次第。則一從古本。而不用割附之說。所分章段。則多從朱子儀禮經傳通解。而以楊復敖繼公之說。互相參校。釋宮則用朱子點定李如圭本。禮器則用聶崇義三禮圖本。禮節用楊復儀禮圖本。而一一刊其譌謬。拾其疎脫。舉數百年庋閣之塵編。搜剔疏爬。使疑義奧詞。渙然冰釋。先王舊典。可沿溯以得其津涯。考證之功。實較他經爲倍蓰。豈非遭遇聖朝。表章古學。萬世一時之嘉會歟。
</p><br/></div></body></html>