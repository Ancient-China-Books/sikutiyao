<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
</font><h2>
</h2><p>
<!--na:-->右雜家類。雜編之屬。三部。九十二卷。皆文淵閣著錄。
<!--na:-->案古無以數人之書合爲一編。而別題以總名者。惟隋志載地理書一百四十九卷。錄一卷。註曰。陸澄合山海經以來一百六十家。以爲此書。澄本之外。其舊書竝多零失。見存別部自行者。惟四十二家。又載地記二百五十二卷。註曰。梁任昉增陸澄之書八十四家。以爲此記。其所增舊書。亦多零失。見存別部行者。惟十二家。是爲叢書之祖。然猶一家言也。左圭百川學海出。始兼裒諸家雜記。至明而卷帙益繁。明史藝文志。無類可歸。附之類書。究非其宜。當入之雜家。於義爲允。今雖離析其書。各著於錄。而附存其目。以不沒蒐輯之功者。悉別爲一門。謂之雜編。其一人之書。合爲總帙。而不可名以一類者。旣無所附麗。亦列之此門。
</p><br/><br/></div></body></html>