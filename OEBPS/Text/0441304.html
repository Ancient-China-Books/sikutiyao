<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 蠖齋詩話 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->蠖齋詩話 二卷
</h2>
<!--ed:-->江西巡撫採進本
<p>
<!--no:-->國朝施閏章撰。閏章有矩齋雜記。已著錄。是編乃所著詩話也。閏章詩深婉蘊藉。世推作手。而詩話乃多可議。如顏眞卿判楊志堅妻。李翺嫁韋應物女。李紳題放生池。胡釘鉸感夢能詩。廖有方葬胡秀琯。韓愈孟郊友善。韓愈等獎進後輩。淳化中老妓詩。老叟改薩天錫詩。石介慶歷盛德頌。艮岳詩讖。李後主題金樓子。劉長卿題詩不署姓。凡一十三條。皆直錄舊文。以爲己語。殊不可解。至劉貢父詩話。稱李商隱所咏錦瑟。乃令孤楚靑衣之名。說至無稽。而閏章取之。松際露微月。淸光猶爲君。乃常建宿王昌齡隱居詩。而誤作王維灞橋。無名氏法帖二詩。下題閒閒二字。其爲金趙秉文作無疑。而以爲唐人。亦多失考。殆偶然劄記。不甚經意之作耶。<br/>
</p></div></body>
</html>