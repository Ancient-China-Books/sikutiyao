<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->鍾律陳數 一卷
</h2><p>
<!--no:-->國朝顧陳垿撰。陳垿字玉亭。太倉人。康熙己酉舉人。官行人司行人。自孟康韋昭皆有黃鍾管經三分圍九分之說。算家以其周徑相求之率。於術最疎。久廢不用。陳垿仍本舊說。以徑三分爲生律之數。又云卽九爲寸。律之九。度之十也。取徑之三十因九歸得三分。又三分分之一。爲律生之度。黃鍾管徑三分。又三分分之一。以九還原。卽三周十分。又三百三十九分分之一十六。以九還原爲九分。又一百一十三分之四十八。則是徑九分者。乃虛立之率。而非實數。其說與蔡氏約十爲九之論合。然圍九之率。終爲疎舛。卽陳垿究不能強解也。隋書律志。載祖沖之密率。徑一百一十三。周三百五十五。陳垿用此率以算周徑。較徑三圍九之法爲密。如以新率四率比例推之。徑一爲一率。周三一四一五九二六五爲二率。徑一百一十三爲三率。推得四率之周爲三五五九九九九六九四五。比祖氏三五五密率尾數。尚多八位。又陳垿所未知矣。
</p><br/></div></body></html>