<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 治河圖略 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->治河圖略 一卷
</h2>
<!--ed:-->永樂大典本
<p>
<!--no:-->元王喜撰。喜爵里無考。其書首列六圖。圖末各系以說。而附所爲治河方略。及歷代決河總論二篇於後。其文稱臣謹敍。臣謹論云云。疑爲經進之本。考元史順帝紀。及河渠志。至正中。河決白茅堤。金堤大臣。訪求治河方略。喜書殆作於其時歟。大旨取李尋因其自然之說。惟以浚新復舊爲主。厥後卒用賈魯之策。疏塞竝擧。挽河東行。以復故道。與是編持論相合。則當時固已採錄其言矣。特史文闕略。未著其進書本末耳。卷中所圖河源。頗多譌舛。蓋崑崙星宿。遠隔窮荒。自我國家底定西陲。葱嶺于闐。悉歸版籍。於是河有重源之蹟。始確然得其明徵。元人所述。憑潘昂霄之所記。昂霄所記。憑篤什（案篤什舊作都實。今改正。）之所傳。輾轉相沿。率由耳食。撰元史者。且全錄其文於河渠志。以爲亙古所未聞。喜之踵譌襲謬。又何怪乎。取其經略之詳。而置其考據之疏。可也。<br/>
</p></body>
</html>