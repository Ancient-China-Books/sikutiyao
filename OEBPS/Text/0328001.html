<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 西渡集 二卷 補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部九
<!--sf:-->別集類九
</font><h2>
<!--ti:-->西渡集 二卷
<!--ti:-->補遺 一卷
</h2>
<!--ed:-->浙江鮑士恭家藏本
<p>
<!--no:-->宋洪炎撰。炎字玉父。南昌人。元祐末登進士。官至著作祕書少監。炎與兄朋。芻。弟羽。號曰四洪。皆黃庭堅之甥。受詩法於庭堅。羽元符中以上書入黨籍。不幸早卒。篇章散佚。故呂本中江西宗派圖中。僅列芻炎朋三人。陳振孫書錄解題。亦云羽集不傳。惟載朋淸非集一卷。芻老圃集一卷。炎西渡集一卷。宋史藝文志竝同。自明以來。淸非老圃二集竝佚。近乃從永樂大典。復裒輯成帙。惟炎集僅存。而亦無刊版。此本爲浙江鮑氏知不足齋所藏。惟分上下二卷。與陳氏所載少異。然老圃集陳氏亦稱一卷。而今日掇拾殘賸。尚非一卷所能容。則或書錄解題傳寫之譌。宋志因之。均未可知也。炎詩酷似其舅。今全集巋然獨完。殊足寶貴。卷末所附朋詩九首。芻詩二十四首。記二篇。不知何人所輯。觀其所引之書。如宋元詩會。辟疆園宋文選。皆康熙中人所集。則亦出近時人手矣。二人詩集。已別著錄。此爲複贅。故删之不錄焉。<br/>
</p></body>
</html>