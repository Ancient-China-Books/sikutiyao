<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 龍筋鳳髓判 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->龍筋鳳髓判 四卷
</h2>
<!--ed:-->浙江鄭大節家藏本
<p>
<!--no:-->唐張鷟撰。鷟字文成。自號浮休子。深州陸梁人。調露初登進士第。授襄陽尉。累官四門員外郞。終於龔州長史。事蹟具莫休符桂林風士記。唐書附其孫張薦傳中。稱其兒時夢紫文大鳥止其庭。大父曰。吾聞紫文鸑鷟也。若壯當以文章瑞朝廷乎。遂命以名。員半千稱其文詞猶靑銅錢。萬簡萬中。時號靑錢學士。日本新羅使至。必出金帛購其文。然所著作不概見。存於今者。惟朝野僉載及此書。僉載已竄亂失眞。惟此書尚爲原帙。其文臚比官曹。條分件擊。組織頗工。蓋唐制以身言書判銓試選人。今見於文苑英華者頗多。大抵不著名氏。惟白居易編入文集。與鷟此編之自爲一書者。最傳於世。居易判主流利。此則縟麗。各一時之文體耳。洪邁容齋隨筆。嘗譏其堆操故事。不切於蔽罪議法。然鷟作是編取備程試之用。則本爲隸事而作。不爲定律而作。自以徵引賅洽爲主。言各有當。固不得指爲鷟病也。原本附有註文。爲明劉允鵬所輯。採撮頗詳。而稍傷宂漫。以別無他註。姑仍其舊錄之。允鵬本名繼先。字敬虛。武定人。嘉靖辛卯舉人。嘗著有續事類賦。今未見傳本。惟此註附鷟之書。尚存於世云。<br/>
</p></body>
</html>