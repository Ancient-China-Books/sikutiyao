<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 增廣註釋音辯柳集 四十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->增廣註釋音辯柳集 四十三卷
</h2>
<!--ed:-->內府藏本
<p>
<!--no:-->舊本題宋童宗說註釋。張敦頤音辯。潘緯音義。宗說南城人。始末未詳。敦頤有六朝事蹟。已著錄。緯字仲寶。雲閒人。據乾道三年吳郡陸之淵序。稱爲乙丑年甲科。官灊山廣文。亦不知其終於何官也。之淵序。但題柳文音義。序中所述。亦僅及韓仿祝充韓文音義傳柳氏釋音。不及宗說與敦頤。書中所註。各以童云張云潘云別之。亦不似緯自撰之體例。蓋宗說之註釋。敦頤之音辯。本各自爲書。坊賈合緯之音義。刊爲一編。故書首不以柳文音義標目。而別題曰增廣註釋音辨唐柳先生集也。其本以宗元本集外集。合而爲一。分類排次。已非劉禹錫所編之舊。而不收王銍僞龍城錄之類。則尚爲謹嚴。其音釋雖隨文詮解。無大考證。而於僻音難字。一一疏通。以云詳博則不足。以云簡明易曉以省檢閱篇韻之煩。則於讀柳文者。亦不爲無益矣。舊有明代刊本。頗多譌字。此本爲麻沙小字版。尚不失其眞云。<br/>
</p></div></body>
</html>