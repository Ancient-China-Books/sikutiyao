<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 石鼓文音釋 三卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->石鼓文音釋 三卷
<!--ti:-->附錄 一卷
</h2>
<!--ed:-->浙江范懋柱家天一閣藏本
<p>
<!--no:-->明楊愼撰。愼有檀弓叢訓。已著錄。是編第一卷爲石鼓古文。第二卷爲音釋。第三卷爲今文。附錄則自唐韋應物至明李東陽所作石鼓詩。凡五篇。前有正德辛巳愼自序。稱東陽嘗語愼及見東坡之本。篆籀特全。將爲手書上石。未竟而卒。愼因以東陽舊本。錄而藏之。金石古文。亦言升菴得唐人拓本。凡七百二字。乃其全文。馮惟訥詩紀。亦據以載入古逸詩中。當時蓋頗有信之者。後陸深作金臺紀聞。始疑其以補綴爲奇。至朱彝尊日下舊聞。考證古本。以六轡下沃若二字。靈雨上我來自東四字。皆愼所強增。第六鼓第七鼓多所附益。咸與小雅同文。又鼓有<img class="font-img" src="../Images/0091701.png"/>文。郭氏云恐是㚖字。白澤也。愼遂以惡獸白澤入正文中。尤爲欺人明證。且東陽石鼓歌云。拾殘補闕能幾何。若本有七百餘字。東陽不應爲是言云云。其辨託名東陽之僞。更無疑義。今考蘇軾石鼓歌。自註稱可辨者僅維鱮貫柳數句。則稱全本出於軾者妄。又韓愈石鼓歌。有年深闕畫之語。則稱全本出唐人者亦妄。卽眞出東陽之家。亦不足據。況東陽亦僞託歟。<br/>
</p></div></body>
</html>
