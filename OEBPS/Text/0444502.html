<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 蒲江詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->蒲江詞 一卷
</h2>
<!--ed:-->江蘇巡撫採進本
<p>
<!--no:-->宋盧祖皐撰。祖皐字申之。又字次夔。號蒲江。永嘉人。登慶元五年進士。嘉定中爲軍器少監。權直學士院。祖皐爲樓鑰之甥。學有淵源。嘗與永嘉四靈。以詩相倡和。然詩集不傳。惟貴耳集載其玉堂有感松江別友二絕句。舟中獨酌一聯。梅礀詩話。載其廟山道中一絕句。全芳備祖。載其酴醿一絕句。僧北礀集。附載其讀書種橘二絕句。東甌詩集。載其雨後得月小飲懷趙天樂五言一律而已。貴耳集又稱其小詞纖雅曰蒲江集。然不言卷數。陳振孫書錄解題著錄一卷。其篇數多寡。亦不可考。此本爲明毛晉所刻。凡二十五闋。今以黃昇花菴詞選相校。則前二十四闋。悉詞選之所錄。惟最後好事近一闋。爲晉所增入。疑原集散佚。晉特鈔撮黃昇所錄。以備一家耳。其中字句。與詞選頗有異同。如開卷賀新郎。荒詞誰繼風流後句。詞選作荒祠。水龍吟帶酒離恨句。帶酒詞選作帶將。烏夜啼第三首後闋。昨日幾秋風句。昨日詞選作昨夜。竝應以詞選爲長。晉蓋未及詳校。惟賀新郎序首沈傳師字。晉註詞選作傅師。然今詞選實作傳師。則不知晉所據者何本矣。至鷓鴣天後闋。丁寧須滿玉西東句。據文應作玉東西。而此詞實用東韻。則由祖皐偶然誤用。如黃庭堅之押秦西巴爲巴西。非校者之誤也。<br/>
</p></div></body>
</html>