<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->雲川文集 六卷
<!--st:-->恭愍遺文 一卷
</h2><font size="-1">坿</font><p>
<!--no:-->明鍾復撰。復字彥彰。雲川其號也。永豐人。宣德癸丑進士。官至翰林院侍講。其詩文不出當時臺閣之體。末附其子同遺文四篇。一曰直言安國疏。二曰送叔祖士傑之任序。三曰送伯氏世楨南歸序。四曰友蘭軒詩跋。同字世京。號待時。景泰辛未進士。官至貴州道監察御史。以疏爭建儲下詔獄。一時獻媚求榮者。欲借以傾動英宗。鍛鍊炮烙。備極慘毒。而同義不負故主。卒無一語連南內。竟拷斃於獄。天下悲之。事蹟具明史本傳。卷末又附墓誌一篇。章綸爲撰文。廖莊爲書丹。皆與同時建言受禍。幸而未死者也。誌稱同在獄所作詩文稾。綸藏於枕畔。爲獄卒竊去。故所存止此。忠臣著作。理宜甄錄。以寥寥不成卷帙。故附存其目於此。示表章焉。
</p><br/></div></body></html>