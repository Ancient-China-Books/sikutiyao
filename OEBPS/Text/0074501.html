<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 論語商 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->論語商 二卷
</h2>
<!--ed:-->浙江汪啓淑家藏本
<p>
<!--no:-->明周宗建撰。宗建字季侯。吳江人。萬歷辛丑進士。官至監察御史。巡按湖廣。爲魏忠賢所害。崇禎初追贈太僕寺卿。諡忠毅。事蹟具明史本傳。此書乃其授徒湖州之時。與諸生所講論也。宗建剛方正直。屹然獨立。而其學則沿姚江之末派。乃頗近於禪。如云人心之樂。非情非趣。非思非爲。虛中之影。水中之相。如斯之類。殆似宗門語錄。然講素絢章。謂後人求深反淺。在當時夫子子夏。不過隨境觸悟。非子夏欲抹煞禮。亦非夫子不重禮。講顏淵問爲邦云。夫子略指大意。非只執定數件。其言皆簡要明通。足釋訓詁之轇轕。且其人與日月爭光。則其書亦自足不朽。小小疵瑕。不足累之。此固不與講學之家。爭一句一字之出入也。<br/>
</p></body>
</html>