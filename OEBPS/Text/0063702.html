<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->陝西巡撫採進本

<div id="text"><font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋通論 五卷
</h2><p>
<!--no:-->國朝劉紹攽撰。是書與所著筆削微旨。相爲經緯。而往往循文敷衍。罕所發明。如桓三年日有食之旣一條。云春秋日食三十六。隱之食者一。桓文成食者各二。僖宣定食者各三。莊之食者四。襄之食者九。昭之食者七。其中食旣者三。此及宣八年七月襄二十四年七月。皆變之甚者。又莊十五年鄭人侵宋一條。云外書侵五十有七。始於此。終哀十三。晉魏曼多侵衞。書伐二百一十三。始隱二年鄭人伐衞。終哀十三公子申伐陳。天下之無道甚矣。僖十九年。邾人執鄫子用之一條。云用人者二。此年用鄫子。昭十一年楚執蔡世子有用之。其虐爲已甚矣。夫日食之爲災。侵伐之爲無道。殺人以祭之爲虐。亦何待贅言乎。
</p><br/></div></body></html>