<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 寶慶四明志 二十一卷 開慶續志 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->寶慶四明志 二十一卷
<!--ti:-->開慶續志 十二卷
</h2>
<!--ed:-->兩淮鹽政採進本
<p>
<!--no:-->宋羅濬撰。濬廬陵人。官贑州錄事參軍。文獻通考作羅璿。蓋傳寫誤也。先是乾道中知明州張津。始纂輯四明圖經。而搜採未備。寶慶三年。煥章閣學士通議大夫知慶元府兼沿海制置使廬陵胡榘。復命校官方萬里。因圖經舊本。重加增訂。如唐刺史韓察之移州城。唐及五代郡守姓名。多據碑刻史傳補入。其事未竟。會萬里赴調中輟。濬與榘同里。適遊四明。遂屬之編定。凡一百五十日而成書。前十一卷爲郡志。分敍郡敍山敍水敍產敍賦敍兵敍人敍祠敍遺九門。各門又分立四十六子目。第十二卷以下。則爲鄞奉化慈谿定海昌國象山各縣志。每縣俱自爲門目。不與郡志相混。蓋當時明州雖建府號。而不置倚郭之縣。州故與縣各領疆土。如今直隸州之體。特與他郡不同也。宋史藝文志。僅有張津圖經十二卷。及四明風俗賦一卷。不載是書。惟陳振孫書錄解題載之。其卷數與此本相合。蓋猶從宋槧鈔存者。志中所列職官科第名姓。及他事蹟。或下及咸淳。距寶慶三四十年。蓋後人已有所增益。非盡羅濬之舊。然但逐條綴附。而體例未更。故敍述謹嚴。不失古法。元袁桷延祐四明志。亦據爲藍本。多採用焉。續志十二卷。則開慶元年慶元府學教授梅應發。添差通判鎭江府劉錫所撰。共分子目三十有七。其自序稱續志之作。所以志大使丞相履齋先生吳公三年治鄞之政績。其已作而述者不復志。故所述多吳潛在官事實。而山川疆域。已詳於舊志者。則槩未之及。是因一人而別修一郡之志。名爲輿圖。實則家傳。於著作之體殊乖。然案宋史吳潛傳。載潛以右丞相。罷爲觀文殿大學士。尋授沿海制置大使。判慶元府。至官。條具軍民久遠之計。告於政府。奏皆行之。又積錢百十七萬三千八百有奇。代民輸帛。前後所蠲五百四十九萬一千七百有奇。是潛涖鄞以後。宦績頗有可觀。二人所述。尚不盡出於諛頌。至潛所著文集。世久無傳。後人掇拾叢殘。編爲遺稾。亦殊傷闕略。此志載潛吟稾二卷。其古今體詩二百九首。詩餘二卷。共詞一百三十首。皆世所未覩。雖其詞不必盡工。而名臣著作。藉以獲存。固亦足資援據。故今仍與羅濬書竝錄存焉。<br/>
</p></body>
</html>