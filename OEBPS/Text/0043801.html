<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十二
<!--sf:-->禮類四
</font><h2>
<!--ti:-->儀禮經傳通解 三十七卷
<!--ti:-->續 二十九卷
</h2><p>
<!--no:-->儀禮經傳通解。宋朱子撰。初名儀禮集傳集注。朱子乞修三禮劄子。所云以儀禮爲經。而取禮記及諸經史雜書所載有及於禮者。皆以附於本經之下。具列注疏諸儒之說。略有端緒。卽是書也。其劄子竟不果上。晚年修葺。乃更定今名。朱子沒後。嘉定丁丑。始刊版於南康。凡家禮五卷。鄕禮三卷。學禮十一卷。邦國禮四卷。共二十三卷。爲四十二篇。中闕書數一篇。大射至諸侯相朝八篇。尚未脫稾。其卷二十四至卷三十七。凡十八篇。則仍前草創之本。故用舊名集傳集注。是爲王朝禮。中闕卜筮一篇。目錄內踐阼第三十一以後。序說並闕。蓋未成之本也。所載儀禮諸篇。咸非舊次。亦頗有所釐析。如士冠禮三屨本在辭後。仍移入前。陳器服章戒宿加冠等辭。本總記在後。乃分入前各章之下。末取雜記女子十五許嫁筓之文。續經立女子筓一目。如斯者不一而足。雖不免割裂古經。然自王安石廢罷儀禮。獨存禮記。朱子糾其棄經任傳。遺本宗末。因撰是書。以存先聖之遺制。分章表目。開卷瞭然。亦考禮者所不廢也。其喪祭二門。則成於朱子門人黃榦。蓋朱子以創稾屬之。楊復原序述榦之言有曰。始余創二禮粗就。奉而質之先師。喜謂余曰。君所立喪祭禮。規模甚善。他日取吾所編家鄕邦國王朝禮。其悉用此更定云云。則榦之所編。尚不失朱子之意。然榦僅修喪禮十五卷。成於嘉定己卯。其祭禮則尚未訂定。而榦又沒。越四年壬午。張虙刊之南康。亦未完本也。其後楊復重修祭禮。鄭逢辰進之於朝。復序榦之書云。喪禮十五卷。前已繕寫。喪服圖式。今別爲一卷。附於正帙之外。前稱喪服圖式祭禮遺稾。尚有未及訂定之遺憾。則別卷之意固在此。又自序其書云。南康學宮。舊有家鄕邦國王朝禮。及張侯虙續刊喪禮。又取祭禮稾本。幷刊而存之。竊不自揆。遂據稾本。參以所聞。稍加更定。以續成其書。凡十四卷。今自卷十六至卷二十九。皆復所重修。合前經傳通解。及集傳集注。總六十有六卷。雖編纂不出一手。而端緒相因。規模不異。古禮之梗概節目。亦略備於是矣。
</p><br/></div></body></html>