<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十 雜史類存目三 事辭輯餘 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十
<!--sf:-->雜史類存目三
</font><h2>
<!--ti:-->事辭輯餘 無卷數
</h2>
<!--ed:-->浙江巡撫採進本
<p>
<!--no:-->明沈謏撰。前有謏自序。其私印一曰沈謏之印。一曰渚椒。卷首又有渚椒手書。一長印天彝二字。一連珠印。署曰歸安沈炳震錄字。字迹與序出一手。炳震近人。蓋重錄其先世舊本。仍以先世私印識之也。序稱嘗撰明事詞類輯。繼見同郡朱國楨所撰大政大事二紀。復爲此書。目錄分七略。曰除官略。曰武功略。曰封貢略。曰宮藩略。曰貴幸略。曰禮制略。曰內閣事實略。復有補遺六篇。附於末。此本僅存前六略。其內閣事實略及補遺並佚。蓋殘闕之本。國楨官內閣。得見國史所紀時事年月。較野史爲眞。如五朝注略。載嘉靖閒言官劾尚書王瓊。及起王守仁南兵部尚書。彭澤兵部尚書。俱在十六年六月。而此書載在四月。粱儲致仕在四月。而此書載在五月。又注略於正德十六年五月稱分遣行人。存問在籍韓文劉健章懋謝遷王鏊楊一淸。而證之此書。則存問劉健在五月。謝遷韓文在七月。王鏊楊一淸章懋在十二月。皆當以此書爲正。然簡略太甚。於諸事皆有綱而無目。究不能有資於考證也。<br/>
</p></body>
</html>