<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->刑部員外郞張道源家刻本

<div id="text"><font size="-1">
<!--fi:-->集部三十六
<!--sf:-->別集類存目十
</font><h2>
<!--ti:-->別本蓮洋集 二十卷
</h2><p>
<!--no:-->國朝吳雯撰。雯蓮洋集已著錄。案王士禎作雯墓誌。稱其詩一刻於吳。再刻於都下。三刻於津門。今皆未見。趙執信懷舊詩序。稱雯以遺稾付王士禎。雯歿後將二十年。其集未出。疑士禎耄而忘之。又稱池北藏書。散失殆盡。是集可知。則雯之原稾。似乎散佚。近時乃疊出三本。一爲臨汾劉組曾所刻。一爲山東孫峨所刻。一卽此本。爲浮山張體乾所刻。劉本稱得自士禎門人黃叔琳家。孫本及此本。幷稱得自雯姪秉厚家。皆以士禎評點相誇。孫本竝考核評語之同異。此本更較量圈點之眞僞。考第七卷中畱別車仝時。載士禎評曰。今車仝果領解中州。此亦讖也。惜天章不及見耳。灼爲雯沒後之語。則士禎所定。或歸諸吳氏。亦未可知也。然士禎諸說部中所品題獎借者。幾於指不勝屈。今其集率久覆醬瓿。無人重其姓名。而雯詩獨數刻而未已。是知雯詩足以自傳。不以士禎始重也。刻雯集者。反若借士禎以傳雯。然則使雯不及識士禎。卽謂雯詩不工乎。三本之中。劉本詳備於孫本。此本又詳備於劉本。要之詩之工拙。不係篇佚之多少。今繕孫本入祕閣。而此本則存其目焉。
</p><br/></div></body></html>