<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 慈湖遺書 十八卷 續集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->慈湖遺書 十八卷
<!--ti:-->續集 二卷
</h2>
<!--ed:-->編修汪如藻家藏本
<p>
<!--no:-->宋楊簡撰。簡有慈湖易傳。已著錄。金谿之學。以簡爲大宗。所爲文章。大抵敷暢其師說。其講學純入於禪。先儒論之詳矣。其論治務最急者五事。次急者八事。大抵欲罷科舉以復鄉舉里選。限民田以復井田。皆迂闊不達時勢。然簡歷官治績。乃多有可紀。又非膠固鮮通者。蓋簡本明練政體。亦知三代之制。至後世必不可行。又逆知雖持是說以告世。世亦必不肎用。不慮其試之而不驗。故姑爲高論。以自表其異於俗學霸術而已。及其莅官臨事。利弊可驗而知者。則固隨地制宜。不敢操是術以治之。故又未嘗無實效也。宋史本傳。載簡所著有甲稾乙稾。冠記昏記喪禮家記祭記釋菜禮記石魚家記。及己易啓蔽諧書。其目甚多。陳振孫書錄解題。則稱簡遺書止三卷。此本自六卷以前爲雜文及詩。七卷至十六卷爲家記。皆雜錄論經史治道之說。如語錄之體。十七卷紀先訓。十八卷乃錢時行狀。及眞德秀跋。又編雜文一卷。及孔子閒居解一卷於後。謂之續集。與振孫所記卷數。多寡不合。而集中家記內各條。又有別標曰見遺書者。疑先有遺書三卷。初本別行。後又裒輯諸編。共成此集。仍總以遺書名之。猶之王質雪山集。有三卷之本。有四十卷之本歟。<br/>
</p></div></body>
</html>