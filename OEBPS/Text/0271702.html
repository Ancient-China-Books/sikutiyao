<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十 雜家類存目七 初學藝引 二十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十
<!--sf:-->雜家類存目七
</font><h2>
<!--ti:-->初學藝引 二十三卷
</h2>
<!--ed:-->浙江巡撫採進本
<p>
<!--no:-->國朝李仕學撰。仕學字亨敏。號遜齋。揭陽人。是編本爲初學游藝而作。首冠以格言一卷。其餘分六引。曰文引。曰詩引。曰書引。曰畫引。曰琴引。曰棋引。其文引凡五卷。首論文。次左傳選。次莊子選。次史記選。次韓文選。其詩引凡三卷。首卷分論詩詩體詩學三篇。次卷選漢魏六朝唐詩。末卷專論樂府。分總論訂律審音宮調歌法題解諸目。其書引凡四卷。分論書書體書法書學等目。畫引四卷。亦如之。其琴引四卷。則倣史記之例。編爲琴史。首以古帝王始制琴及善琴者爲十二本紀。而孔子與焉。又表古今人物。及七弦十三徽與手勢指法等。爲十表。又選禮書。樂書。天官書。定制書。擇材書。操縵書。正音書。爲八書。其三十世家。則能以琴世其家者。其七十列傳。則古今善琴之人也。編末棋引二卷。則自出新意。取邵子之易數。以為棋局。其凡例謂以堯夫為弈秋。四大為枰。分野為罫。日月為子。晦明為黑白。嬗遞升降為刧數輸贏。名曰棋局新書。示與舊譜不同也。其書分八目。一曰說局。總說大意。二曰先大成局。卽邵子之日月星辰水火土石也。三曰方圓正局。卽先天方圓二圖。合而圖之。象天包地外。地處天中也。四曰奇偶變局。卽日月星辰水火土石八卦。八而重之爲六十四卦。六而變之爲三百八十四卦也。五曰得數定算。則以元會運世歲月日時爲經。而以十二三十之數。反覆相乘也。六曰爛柯甲子。蓋一元十二會全圖也。七曰長安舊聞。則自己會第三十運。至午會第十一運之圖。蓋邵子嘗推數。起唐堯甲辰。迄宋之熙寧。仕學此書。復增而益之。至於本朝也。八曰棋閣測議。蓋引黃氏管窺之說。以總古今全局也。其名書之意。不過以一元有三百六十運。一會有三百六十世。推之年月日時。其三百六十之數。皆與棋合。故以其局名焉。其亦妄作聰明。弊精神於無用之地矣。<br/>
</p></div></body>
</html>
