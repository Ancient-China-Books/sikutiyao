<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 南窗記談 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->南窗記談 一卷
</h2>
<!--ed:-->編修程晉芳家藏本
<p>
<!--no:-->不著撰人名氏。多紀北宋盛時事。淳熙中袁文作甕牖閒評。已引其書。則作於孝宗以前。而中有葉夢得問章惇濟一條。又有近傳崧卿給事餽冰云云。夢得爲紹聖四年進士。高宗時終於知福州。崧卿爲政和五年進士。高宗時終於中書舍人給事中。則是書當在南北宋閒也。中載葉景修述延祐戊午開元宮立虞集碑一條。乃元仁宗五年事。殊不可解。檢核別本。此條獨低二格書之。乃知上一條記蔡寬夫在金陵鑿地丈餘得竃灰及朱漆匕箸事。元人讀是書者。因記王眉叟掘地丈餘得花臺魚池事。批於其旁。故稱與此事相同云云。此事卽指蔡寬夫事也。曹溶所術之本。因傳寫者不究文義。一槩錄作正文。故致是譌異耳。其書凡二十三條。袁文所引衞大夫一條。此本不載。蓋已非完書。然所記多名臣言行。及訂正典故。頗足以資考證。惟袁州女子登仙一條。龐籍見天書一條。頗涉語怪。然籍見天書一事。曲洧舊聞已載之。蓋宋人說部之通例。固無庸深詰者矣。<br/>
</p></div></body>
</html>