<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 晉書 一百三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->晉書 一百三十卷
</h2>
<!--ed:-->內府刊本
<p>
<!--no:-->唐房喬等奉敕撰。劉知幾史通外篇。謂貞觀中詔。前後晉史十八家。未能盡善。敕史官更加纂撰。自是言晉史者。皆棄其舊本。競從新撰。然唐人如李善注文選。徐堅編初學記。白居易編六帖。於王隱虞預朱鳳何法盛謝靈運臧榮緒沈約之書。與夫徐廣干寶鄧粲王韶曹嘉之劉謙之之紀。孫盛之晉陽秋。習鑿齒之漢晉陽秋。檀道鸞之續晉陽秋。竝見徵引。是舊本實未嘗棄。毋乃書成之日。卽有不愜於衆論者乎。考書中惟陸機王羲之兩傳。其論皆稱制曰。蓋出於太宗之御撰。夫典午一朝政事之得失。人材之良楛。不知凡幾。而九重掞藻。宣王言以彰特筆者。僅一工文之士衡。一善書之逸少。則全書宗旨。大概可知。其所襃貶。略實行而獎浮華。其所採擇。忽正典而取小說。波靡不返。有自來矣。卽如文選注馬汧督誄。引臧榮緒王隱書。稱馬汧立功孤城。死於非罪。後加贈祭。而晉書不爲立傳。亦不附見於周處孟觀等傳。又太平御覽引王隱書云。武帝欲以郭琦爲佐著作郞。問尚書郭彰。彰憎琦不附己。答以不識。上曰。若如卿言。烏丸家兒能事卿。卽堪郞也。及趙王倫篡位。又欲用琦。琦曰。我已爲武帝吏。不能復爲今世吏。終於家。琦蓋始終亮節之士也。而晉書亦削而不載。其所載者。大抵宏獎風流。以資談柄。取劉義慶世說新語。與劉孝標所注。一一互勘。幾於全部收入。是直稗官之體。安得目曰史傳乎。黃朝英緗素雜記。詆其引世說和嶠峨峨如千丈松礧砢多節目。旣載入和嶠傳中。又以嶠字相同。竝載入温嶠傳中。顛倒舛迕。竟不及檢。猶其枝葉之病。非其根本之病也。正史之中。惟此書及宋史。後人紛紛改撰。其亦有由矣。特以十八家之書竝亡。考晉事者。舍此無由。故歷代存之不廢耳。音義三卷。唐何超撰。超字令升。自稱東京人。楊齊宣爲之序。其審音辨字。頗有發明。舊本所載。今仍附見於末焉。<br/>
</p></div></body>
</html>