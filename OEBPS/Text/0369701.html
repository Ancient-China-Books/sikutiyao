<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 忠肅集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->忠肅集 三卷
</h2>
<!--ed:-->江蘇巡撫採進本
<p>
<!--no:-->明盧象昇撰。象昇字建斗。宜興人。天啓壬戌進士。官至兵部尚書。崇禎戊寅。大兵下鉅鹿。象昇督師戰敗。歿於陣。乾隆四十一年。賜諡忠肅。事蹟具明史本傳。象昇奏疏凡六集。其姪孫豪然。嘗彙刻別行。今未之見。此則其詩文集也。初刻於康熙戊辰。爲其幼子天馭孫聲詣所編。萬錦雯序之。後其曾孫安節。又搜羅遺墨。補葺此本。第一卷爲詩三十五首。詩餘八首。傳一首。墓誌一首。詩餘末一首爲七夕歌。蓋古詩誤編。實得詩三十六首。詩餘七首也。第二卷爲記一首。書二十七首。第三卷爲明史列傳年譜世表。詩文皆有註。不著姓名。觀所註鹿善繼傳言及楊嗣昌死事。則非象昇自註矣。其年譜之註。題四世孫師儉作。此註殆亦出其手歟。象昇年二十三登第。洎年二十九。卽戰鬭於流寇之閒。死時年僅三十九。蓋未暇專力文藝。故詩古人多不入格。然讀其軍中家書尺牘。忠孝悱惻。使人感動。無意爲文。而能文者莫加焉。雖謂之載道之文可也。楊嗣昌媢嫉怙權。擠象昇以至於死。嗣昌卒亦身敗名裂。其子所作孤兒籲天錄。雖巧辨百端。公論卒不可掩。藏書家亦多不肎收錄。而象昇遺集。至今留天地閒。錄而存之。亦聖朝敦崇風教。扶植綱常之義也。舊本題曰忠烈集。蓋用明福王時舊諡。今旣蒙特典褎榮。光垂千古。謹改題所賜新諡。昭表章之至意焉。<br/>
</p></body>
</html>