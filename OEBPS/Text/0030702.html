<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 詩傳遺說 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩傳遺說 六卷
</h2>
<!--ed:-->兩江總督採進本
<p>
<!--no:-->宋朱鑑編。鑑有朱文公易說。已著錄。是編乃理宗端平乙未。鑑以承議郎權知興國軍事時所成。蓋因重槧朱子集傳。而取文集語錄所載論詩之語。足與集遺相發明者。彙而編之。故曰遺說。其書首綱領。次序辨。次六義。繼之以風雅頌之論斷。終之以逸詩詩譜叶韻之義。以朱子之說。明朱子未竟之義。猶所編易傳例也。鑑自序有曰。先文公詩集傳。豫章長沙後山皆有本。而後山校讎最精。第初脱稾時。音訓閒有未備。刻版已竟。不容增益。欲著補脱。終弗克就。仍用舊版。葺爲全書。補綴趲那。久將漫漶。朅來富川。郡事餘暇。輒取家本。新加是正。刻寘學宮云云。國朝寧波史榮撰風雅遺音。據鑑此序。謂今本集傅音叶。多鑑補苴。非朱子所手定。其說似非無因。然則以音叶之誤議朱子。與以朱子之故。而委曲回護吳棫書者。殆均失之矣。<br/>
</p></div></body>
</html>