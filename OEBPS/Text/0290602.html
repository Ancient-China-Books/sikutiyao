<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 龍川略志 十卷 別志 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->龍川略志 十卷
<!--ti:-->別志 八卷
</h2>
<!--ed:-->內府藏本
<p>
<!--no:-->宋蘇轍撰。轍有詩傳。已著錄。案晁公武讀書志。載龍川略志六卷。別志四卷。稱轍元符二年夏居循州。杜門閉目。追惟平昔。使其子遠書之於紙。凡四十事。其秋復紀四十七事。此本龍川略志作十卷。別志作八卷。略志凡三十九事。較晁公武所記少一事。別志則四十八事。較晁公武所記又多一事。蓋商維濬刻本。離析卷帙。已非其舊。又誤竄略志中一事入別志中。竝轍序所稱十卷之文。亦維濬所追改也。略志惟首尾兩卷紀雜事十四條。餘二十五條。皆論朝政。蓋是非彼我之見。至謫居時猶不忘也。然惟記衆議之異同。而不似王安石曾布諸日錄。動輒歸怨於君父。此轍之所以爲轍歟。別志所述。多耆舊之餘聞。朱子生平。以程子之故。追修洛蜀之舊怨。極不滿於二蘇。而所作名臣言行錄。引轍此志。幾及其半。則其說信而有徵。亦可以見矣。<br/>
</p></div></body>
</html>