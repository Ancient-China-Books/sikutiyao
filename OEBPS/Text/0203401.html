<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部九 兵家類 握奇經 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部九
<!--sf:-->兵家類
</font><h2>
<!--ti:-->握奇經 一卷
</h2>
<!--ed:-->浙江范懋柱家天一閣藏本
<p>
<!--no:-->一作握機經。一作幄機經。舊本題風后撰。漢丞相公孫宏解。晉西平太守馬隆述讚。案漢書藝文志。兵家陰陽風后十三篇。班固自註曰。圖二卷。依託也。並無握奇經之名。且十三篇。七略著錄。固尚以爲依託。則此經此解。七略不著錄者。其依託更不待辨矣。馬隆述讚。隋志亦不著錄。則猶之公孫宏解也。考唐獨孤及毘陵集。有八陣圖記曰。黃帝順煞氣以作兵法。文昌以命將。風后握機制勝。作爲陣圖。故八其陣。所以定位也。衡抗於外。軸布於內。風雲附其四維。所以備物也。虎張翼以進。蛇向敵而蟠。飛龍翔鳥。上下其旁。所以致用也。至若疑兵以固其餘地。游軍以案其後列。門具將發。然後合戰。弛張則二廣迭舉。犄角則四奇皆出云云。所說乃一一與此經合。疑唐以來好事者。因諸葛亮八陣之法。推演爲圖。託之風后。其後又因及此記。推衍以爲此經。併取記中握機制勝之語。以爲之名。宋史藝文志。始著於錄。其晚出之顯證矣。高似孫子略曰。馬隆本作幄機序曰。幄者帳也。大將所居。言其事不可妄示人。故云幄機。則因握幄字近。而附會其文。今本多題曰握奇。則又因經中有四爲正四爲奇餘奇爲握奇之語。改易其名也。似孫又云總有三本。一本三百六十字。一本三百八十字。蓋呂尚增字以發明之。其一行閒有公孫宏等語。今本衍四字。校驗此本。分爲三章。正得三百八十四字。蓋卽似孫所謂衍四字本也。經後原附續圖。據書錄解題。亦稱馬隆所補。然有目而無圖。殆傳寫佚之歟。<br/>
</p></div></body>
</html>