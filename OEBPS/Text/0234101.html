<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 寶眞齋法書贊 二十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->寶眞齋法書贊 二十八卷
</h2>
<!--ed:-->永樂大典本
<p>
<!--no:-->宋岳珂撰。珂有刊正九經三傳例。已著錄。是書以其家所藏墨蹟。自晉唐迄於南宋。各繫以跋而爲之贊。珂處南渡積弱之餘。又承家難流離之後。故其閒關涉時事者。多發憤激烈。情見乎詞。至於諸家古帖。尤徵人論世。考核精審。其文亦能兼備衆體。新穎百變。層出不窮。可謂以賞鑒而兼文章者矣。珂所著桯史。金陀粹編。愧郯錄諸書。世多傳本。獨是編諸家皆未論及。惟米芾外紀所引英光堂帖。載其一條。卽珂所刻米芾墨跡。其文視此稍略。蓋彼爲帖後跋尾。此則編輯以成書。猶歐陽修集古錄。有眞跡集本之異也。文徵明停雲館所刻萬歲通天帖。亦有一條。而此本無之。意偶佚歟。原本爲永樂大典割裂分系。其卷目已不可考。今就其僅存者。排比推求。大抵以類分編。首以歷代帝王。次晉眞蹟。次唐摹。次唐五代至宋眞蹟。而唐摹又自分二王及雜蹟。五代又先以吳越三王。宋則終以鄂國傳家。每類之首。有總標。如吳越三王判牘。鄂國傳家帖。可以考也。總標之下。先繫以總贊。如唐摹二王之貞觀煟興云云。無名氏帖之非紀錄不概。云云。可以考也。其總贊無可專屬。永樂大典皆棄不錄。惟此二首。連前後帖尾。幸而得存。猶可尋當日體例耳。所類諸帖。晉唐以前。簡幅省少。帖各爲贊。南北宋人。篇翰繁多。則連類爲贊。而每帖之或眞或草。幾幅幾行。題記塗乙。又附注於分標之下。約略編次。尚可二十八卷。其閒遺聞佚事。可訂史傳之是非。短什長篇。可補文集譌闕。如朱子儲議一帖。辨論幾及萬言。許渾烏闌百篇。文異殆逾千字。於考證頗爲有功。且所載諸帖。石刻流傳者。十僅二三。墨迹僅存者。百尠一二。皆因珂之彙集以傳。其書泯沒零落。逾數百年。遭遇聖代右文。得邀裒輯。復見於世。可謂珂之大幸。亦可謂歷代書家之大幸矣。至於前賢法帖。釋者聚訟。珂所載亦閒有異同。其已經欽定重刻閣帖釐正者。竝敬遵駁正。閒有參差歧出。數說皆通者。亦竝用參存。不沒其實焉。<br/>
</p></div></body>
</html>