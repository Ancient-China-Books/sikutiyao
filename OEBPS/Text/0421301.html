<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 漢魏六朝一百三家集 一百十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->漢魏六朝一百三家集 一百十八卷
</h2>
<!--ed:-->兩江總督採進本
<p>
<!--no:-->明張溥編。溥有詩經註疏大全合纂。已著錄。自馮惟訥輯詩紀。而漢魏六朝之詩匯於一編。自梅鼎祚輯文紀。而漢魏六朝之文匯於一編。自張爕輯七十二家集。而漢魏六朝之遺集匯於一編。溥以張氏書爲根柢。而取馮氏梅氏書中其人著作稍多者。排比而附益之。以成是集。卷帙旣繁。不免務得貪多。失於限斷。編錄亦往往無法。考證亦往往未明。有本係經說而入之集者。如董仲舒集。錄春秋陰陽。劉向劉歆集。錄洪範五行傳之類是也。有本係史類而入之集者。如褚少孫集全錄補史記。荀悦集全錄漢紀論之類是也。有本係子書而入之集者。如諸葛亮集錄心書。蕭子雲集錄淨住子是也。有牴牾顯然而不辨者。如張衡集錄周天大象賦。稱魏武黃星之類是也。有是非疑似而臆斷者。如陳琳傳中有袁紹使掌書記一語。遂以三國志注紹册烏桓單于文。錄之琳集是也。有譌妄無稽而濫收者。如東方朔集。錄眞仙通鑑所載與友人書及十洲記序之類是也。有移甲入乙而不覺者。如庾信集錄楊炯文二篇之類是也。是採摭未盡者。如束晳集所錄餅賦。寥寥數語。不知祝穆事文類聚所載尚多之類是也。有割裂失次者。如鍾會集成侯命婦傳。三國志註截載兩處。遂分其首尾。各爲一篇之類是也。有可以成集而遺之者。如枚乘七發忘憂館柳賦諫吳王書及玉臺新詠所載古詩。可成一卷。左思三都賦白鬢賦髑髏賦及文選所載咏史詩。亦可成一卷。而擯落不載之類是也。然州分部居。以文隸人。以人隸代。使唐以前作者遺篇。一一略見其梗槩。雖因人成事。要不可謂之無功也。明之末年。中原雲擾。而江以南文社乃極盛。其最著者。艾南英倡豫章社。衍歸有光等之說而暢其流。陳子龍倡幾社。承王世貞等之說而滌其濫。溥與張采倡復社。聲氣蔓衍。幾徧天下。然不甚爭學派。亦不甚爭文柄。故著作皆不甚多。溥所撰述。惟刪定名臣奏議。及此編爲巨帙。名臣奏議。去取未能盡允。此編則元元本本。足資檢核。溥之遺書。固應以此爲最矣。<br/>
</p></div></body>
</html>