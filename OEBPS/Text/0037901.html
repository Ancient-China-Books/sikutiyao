<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周禮注疏删翼 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮注疏删翼 三十卷
</h2>
<!--ed:-->直隸總督採進本
<p>
<!--no:-->明王志長撰。志長字平仲。崑山人。萬歷中舉人。明史文苑傳附見其兄志堅傳中。稱其亦深於經學。是書於鄭注賈疏。多刊削其繁文。故謂之删。又雜引諸家之說。以發明其義。故謂之翼。周禮一書。得鄭注而訓詁明。得賈疏而名物制度考究大備。後有作者。弗能越也。周張程朱諸儒。自度徵實之學。必不能出漢唐上。故雖盛稱周禮。而皆無箋注之專書。其傳於今者。王安石王昭禹始推尋於文句之閒。王與之始脫略舊文。多輯新說。葉時鄭伯謙。始別立標題。借經以抒議。其於經義。蓋在離合之閒。於是考證之學。漸變爲論辯之學。而鄭賈幾乎從祧矣。志長此書。亦多采宋以後說。浮文妨要。蓋所不免。而能以注疏爲根柢。尚變而不離其宗。且自朱申以後。苟趨簡易。以敍官爲無用而删之。經遂有目無綱。俞庭椿邱葵以後。又多騁臆見。竄亂五官。以補冬官之亡。經遂更無完簡。沿及明代。彌遂頹波。破碎支離。益非其舊。志長能恪遵古本。亦爲力遏橫流。在經學荒蕪之日。臨深爲高。亦可謂研心古義者矣。惠棟作精華錄訓纂。因金榮誤引其文。遂併以村書詆志長。乃相輕已甚之詞。不必盡允也。<br/>
</p></div></body>
</html>