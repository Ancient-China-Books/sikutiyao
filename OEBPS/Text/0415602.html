<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 妙絕古今 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->妙絕古今 四卷
</h2>
<!--ed:-->內府藏本
<p>
<!--no:-->不著編輯者名氏。前有嘉靖乙卯南贛巡撫談愷刊書序。後有南安知府王廷幹跋。但稱爲宋人所選。而不得其本末。宋史藝文志。亦無此書之名。今以元趙汸東山存稾考之。蓋湯漢所編也。漢有東澗遺集。已著錄。是編甄輯古文。起春秋左氏傳。訖眉山蘇氏。凡二十一家。七十九篇。卷首原序。有稱東澗書者。卽漢之自題。其稱紫霞老人者。則趙汝騰所題。趙汸謂曾見鄱陽馬公文。有妙絕古今序後於書肆見是書。卷首不載馬公之序。今此本亦無之。而馬廷鸞碧梧玩芳集。世已失傳。惟永業大典閒存一二。亦無此序。則其佚久矣。書中所錄。代不數人。人不數首。似不足概古今作者。故趙汸稱觀馬公詞意。若無取焉者。獨汸以宋代衰微之故。與漢出處大概。推闡其旨。以爲南渡忍恥事讎。理宗容姦亂政。故取左氏國策所載之事。以昭諷勸。而并及於漢唐二代興亡之由。又取屈原樂毅韓愈孟東野歐陽修蘇子美諸篇。有感於士之不遇。而復進之於道。以庶幾乎知所自反。其去取之閒。篇篇具有深義。因作爲題後以發明之。凡一千四百餘言。而漢著書之意始明。乃知以闕略議之者。由未論乎其世矣。書中閒有評註。當亦出漢原本。今竝錄存之。自序稱壬寅。乃理宗淳祐元年。蓋猶其未仕時所選定云。<br/>
</p></div></body>
</html>