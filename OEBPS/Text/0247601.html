<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 猗覺寮雜記 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->猗覺寮雜記 二卷
</h2>
<!--ed:-->兩淮馬裕家藏本
<p>
<!--no:-->宋朱翌撰。翌字新仲。自號灊山居士。舒州人。政和中登進士第。南渡後官中書舍人。此編上卷皆詩話。止於考證典據。而不評文字之工拙。下卷雜論文章。兼及史事。近時鮑氏知不足齋刻本。割其下卷六十八條。移入上卷。以均篇頁。殊失古人著書之意矣。前載與丞相洪适求序書一篇。鮑氏移之卷末。亦非其舊也。适未及作序而卒。其弟邁始爲序之。稱其窮經考古。上撢騷雅。旁弋史傳。劉克莊後村集中。亦極稱其考證之功。今觀其書。如杜甫已上人茅齋詩天棘蔓靑絲句。據本草改爲顚棘。未免穿鑿。蘇軾詩宜蠶使爾如甕句。事出列仙傳。而引僞託之述異記。韓愈謝自然詩。實屬唐人。乃云出風俗通。杜甫李潮八分小篆歌。諸本皆作苦縣光和尚骨立。乃誤作骨力。引南史張融事爲證。鵲塡河事。見顏氏家訓。及庾肩吾詩。又見白居易六帖。乃與親家等字一概謂之俗說。（案馬縞中華古今注亦以鵲塡河爲出俗說。然俗說乃沈約所著書。名見隋志。）蘇轍詩傳。仍存小序首一句。乃屢謂之廢序。唐虞自是國號。乃云堯姓唐。舜姓虞。皆不免於疎舛。至於雷琴一條。引元稹詩註。證爲蜀匠。又賀若一條。引唐書王涯傳。證爲賀若夷。不知段安節樂府雜錄稱。貞元中成都雷生善鑿琴。其業精妙。天下無比彈者亦衆焉。大和中有賀若夷尤能。後爲待詔。對文宗彈一調。上嘉之。賜朱衣。至今爲賜緋調云云。固俱有明文。不須旁證。亦未爲能究根柢。然其引據精鑿者。不可殫數。在宋人說部中。不失爲容齋隨筆之亞。宜邁序之相推重也。<br/>
</p></div></body>
</html>