<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十
<!--sf:-->兵家類存目
</font><h2>
<!--ti:-->南北十論 一卷
</h2><p>
<!--no:-->案此書載永樂大典。題曰許學士撰。不著其名。蓋亦南宋人也。十論僅存其八。曰吳。曰蜀。曰東晉。曰宋。曰齊。曰梁。曰陳。曰元魏。末曰天下之物。本吾所有而吾取之。則其理順。非吾所有而吾爭之。則其事逆。又曰晉氏啓土。六合爲家。子孫雖播遷。而天下與之爭衡者。皆其故臣。地吾地。民吾民。城邑吾之城邑。因其有以用之。如反覆手之易。褚裒北伐。青兗之民襁負來歸。桓溫至灞上。父老爭迎。牛酒踵至。劉裕入長安。秦民咸相告語。指咸陽宮殿。爲晉人第宅。而數子之無成者。皆其自失之。嗚呼。民心如此。境土不復。君子不以責晉而誰責也。其隱諷南渡君臣。可謂切矣。然東晉中原雲擾。羣雄各據一隅。建炎紹興以來。則金憑全盛之勢。宋當積弱之餘。其勝負又當別論耳。
</p><br/></div></body></html>