<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 海叟集 四卷 集外詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->海叟集 四卷
<!--ti:-->集外詩 一卷
</h2>
<!--ed:-->副都御史黃登賢家藏本
<p>
<!--no:-->明袁凱撰。凱字景文。華亭人。洪武中由舉人薦授監察御史。以病免歸。事蹟具明史文苑傳。其集舊有祥澤張氏刻本。乃凱所自定。歲久散佚。天順中朱應祥張璞所校選者。名在野集。多以己意更竄。如煙樹微茫獨倚欄。改爲煙樹微茫夢裏山。蓋以詩用删山韻。而欄字在寒桓韻。不知洪武正韻。已合二部爲一。凱用官韻。非奸韻也。故國飄零事已非。改爲老去悲秋不自知。蓋以凱已仕明。欲韓其前朝之感。不知據陶宗儀輟耕錄。是詩作於至正末。乃用金陵王謝燕事。下句自明。非爲元亡作也。至雨聲終日過閒門。改爲雨聲隨處有閒門。更不知其點竄之意何居矣。宏治閒陸深得奮刻不全本。與何景明李夢陽更相删定。卽所刊瓦缶集旣悔集是也。隆慶時何元之得祥澤舊刻。以活字校印百部傳之。萬歷閒張所望復爲重刻此本。乃國朝曹炳曾所校。以張本爲主。而參以何氏本。正其謬誤。較諸本差完善焉。凱以白燕詩得名。時稱袁白燕。李夢陽序。則謂白燕詩最下最傳。其高者顧不傅。今檢校全集。夢陽之說良是。何景明序。謂明初詩人。以凱爲冠。蓋凱古體多學文選。近體多學杜甫。與景明持論頗符。故有此語。未免無以位置高啓諸人。故論者不以爲然。然使凱馳騁於高啓諸人之閒。亦各有短長。互相勝負。居其上則未能。居其下似亦未甘也。陸深金臺紀聞。載啓贈凱詩曰。淸新還似我。雄健不如他。其語殊不似啓。殆都穆等依託爲之。<span class="jiazhu">案二語啓集不載。深聞之於穆。穆聞之史鑑。鑑聞之朱應祥云。</span>然深以兩言爲實錄。則頗不謬云。<br/>
</p></div></body>
</html>