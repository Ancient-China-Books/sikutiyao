<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 丹陽集 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->丹陽集 二十四卷
</h2>
<!--ed:-->永樂大典本
<p>
<!--no:-->宋葛勝仲撰。勝仲字魯卿。丹陽人。紹聖四年進士。又試學官及詞科俱第一。官至華文閣待制知湖州。紹興元年乞詞歸。十四年卒。諡文康。事蹟具宋史文苑傳。據其壻章倧所作行狀。稱有文集八十卷。外集二十卷。初刊版於眞州。兵燹殘闕。隆興甲寅。知州事宋曉修補之。自跋其後。淳熙丙午。知州事姚恪。又爲重鋟。中書舍人王信爲之跋。自明以來。傳本遂絕。今據永樂大典所載。以類裒輯。得文十五卷。詩七卷。詩餘一卷。又附錄行狀諡議爲一卷。共成二十四卷。王信跋。及章倧行狀。竝稱宣和北伐之時。勝仲貽書蔡京。力言其不可。然宋史本傳。不載此事。集中亦無此書。又稱由兗州教授。人爲太學正。時上幸學。多獻頌者。勝仲獨獻賦。上命中書第其優劣。勝仲爲首。今集中亦無此賦。他如本傳所載。論郭天信不常提舉議歷所論僖祖廟增置殿室不必毀。其奏議竝佚不存。又所稱官諭德時。爲仁孝學三論獻太子者。今惟存孝論學論。而仁論竟無可考。則其散失者已多。然觀其四分之一亦足以見其大凡矣。勝仲爲太府少卿時。能拒盛章之援引。知汝州時。能拒李彥之括歛。知湖州時。能拒朱勔之求白雀鸂𪄠。其氣節甚偉。歷典諸州。皆有幹略。再知湖州。遭逢寇亂。復有全城之功。其宦績亦足以自傳。本不盡以文章重。卽以文章論之。在南北宋閒。亦褎然一作者也。歐陽修嘗輯建隆至治平故事。爲太常因革禮一百管。勝仲官太常卿時。復手續其書爲三百卷。故於當代典制最嫻。官諭德時。嘗纂歷代太子事蹟。爲承華詔媺。又考論諸史。爲評古篇。故於古今成敗最悉。崇寧三年。居父喪。盡閱釋氏大藏經。故所著作。往往闡明佛理。惟靑詞功德疏教坊致語之類。沿宋人陋例。一槩濫載於集中。殊乖文體。流傳旣久。姑仍其舊。付諸無譏之列可矣。<br/>
</p></div></body>
</html>