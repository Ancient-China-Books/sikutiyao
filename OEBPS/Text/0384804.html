<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十九 別集類存目三 龍湖文集 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十九
<!--sf:-->別集類存目三
</font><h2>
<!--ti:-->龍湖文集 十五卷
</h2>
<!--ed:-->浙江巡撫採進本
<p>
<!--no:-->明張治撰。治字文邦。茶陵人。正德辛巳進士。官至文淵閣大學士。諡文隱。改諡文毅。萬歷初復改諡文肅。是集凡文十卷。詩五卷。乃豐城雷禮與治壻彭宣所編。刊版久漫漶。雍正丙午。宣之從曾孫思眷。得舊刻校正。屬其子維新重刊於浙江。治明史無傳。獻徵錄稱其臨事不阿。以是失世宗旨。及其卒也。命與中諡。隆慶改元。始更諡焉。然觀何喬遠所撰小傳。不能舉其相業。集中奏疏。於時事亦罕指陳。喬遠所稱爲輔臣時。默默不自得。冀乘閒爭諫。殆亦曲解之詞歟。歸有光薛應旂。皆治所取士。當時以識鑒稱。而詩文則未能自爲一家。朱彝尊靜志居詩話。嘗摘其夜過洞庭詩云。曉發吳閶門。夕渡廣陵沚。日暮江帆遲。洞庭三百里。微風澹無波。明月照天水。隱隱見君山。鐘聲翠微裏。以吳地而混於楚。且云文肅家茶陵。與洞庭湖密邇。豈得以君山屬吳耶。今觀集中是詩。曉發吳閶門。作武昌門。夕渡廣陵沚。作黃陵沚。洞庭三百里。作八百里。則固未嘗涉於吳地。豈彝尊所見之本。乃思眷序所謂翻本雜淆。或思眷重校。因彝尊是語而改之歟。<br/>
</p></div></body>
</html>