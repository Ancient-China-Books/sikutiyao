<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十七 總集類存目四 澄遠堂三世詩存 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十七
<!--sf:-->總集類存目四
</font><h2>
<!--ti:-->澄遠堂三世詩存 八卷
</h2>
<!--ed:-->浙江巡撫採進本
<p>
<!--no:-->國朝李繩遠編。繩遠有姓氏譜。已著錄。是集合刻其曾祖應徵祖士標父寅之詩。應徵字伯遠。萬歷癸酉擧人。官臨安縣教諭。遷國子監博士。所著曰藿園詩存。凡六卷。士標字窿菴。官山東寧海同知。所著曰蒼雪齋詩存。凡一卷。寅字寅生。縣學生。所著曰視彼亭詩存。凡一卷。應徵詩有靑蓮館汗漫遊。薊易寓言。苕溪漫草。兩都社草。河梁編。兩目紀遊。偶寄軒稾諸編。茲集總題藿園詩存。蓋繩遠彙爲一集也。朱彝尊靜志居詩話。謂弇州標榜前後五子而外。廣爲四十子。若似乎此外無遺賢矣。說詩者遇隆萬朝士。或置不觀。不知隆萬諸人。已力挽叫囂之習。歸於平淡。而定陵初年。人皆修辭琢句。出入風雅之林。若李伯遠鄭允升歸季思區用孺輩。尤卓然名家。未見萬歷初之不及嘉靖季也。今觀藿園一集。誠戛戛獨造。亦能自立門徑者。其子孫則沿波而討奇耳。<br/>
</p></div></body>
</html>