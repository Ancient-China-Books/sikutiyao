<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 白石詩集 一卷 附詩說 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->白石詩集 一卷
<!--st:--><font size="-1">附</font>詩說 一卷
</h2>
<!--ed:-->編修汪如藻家藏本
<p>
<!--no:-->宋姜夔撰。夔有絳帖平。已著錄。羅大經鶴林玉露。稱夔學詩於蕭𣂏。而卷首有夔自序二篇。其一篇稱三薰三沐。師黃太史氏。居數年。一語噤不敢吐。始大悟學卽病。不若無所學者之爲得。其一篇稱作詩求與古人合。不如求與古人異。求與古人異。不如不求與古人合。而不能不合。不求與古人異。而不能不異。其學蓋以精思獨造爲宗。故序中又述千巖誠齋石湖。咸以爲與己合而己不欲與合。其自命亦不凡矣。今觀其詩。運思精密。而風格高秀。誠有拔於宋人之外者。傲視諸家。有以也。宋史藝文志。載夔白石叢稾十卷。陳振孫書錄解題。載白石道人集三卷。今止一卷。殆非完本。考武林舊事。載夔詩四首。咸淳臨安志。載夔詩三首。研北雜志。亦戴夔詩一首。皆此本所無。知在所佚諸卷之內矣。夔又有詩說一卷。僅二十七則。不能自成卷帙。舊附刻詞集之首。然既有詩集。則附之詞集爲不倫。今移附此集之末。俾從其類。觀其所論。亦可以見夔於斯事所得深也。<br/>
</p></div></body>
</html>