<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 周易爻變義蘊 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->周易爻變義蘊 四卷
</h2>
<!--ed:-->浙江吳玉墀家藏本
<p>
<!--no:-->元陳應潤撰。應潤天台人。始末未詳。黃溍集有是書序。稱其字曰澤雲。又稱其延祐閒由黃巖文學起爲郡曹掾。數年調明掾。至正乙酉調桐江賓幕。卷首應潤自序。題至正丙戌。（案經義考。載此序題至治丙戌。至治有壬戌無丙戌。干支不合。且黃溍序題至正丙戌。序中稱延祐閒余丞寧海。又數年余爲越上監運。三年余乞老金華。溍延祐二年進士。下距至治壬戌僅六年。安有乞老之事。此必經義考刊版之譌。非此本傳寫之誤也。謹附訂於此。）則是書成於桐江也。其書大旨。謂義理元妙之談。墮於老莊。先天諸圖。雜以參同契爐火之說。皆非易之本旨。故其論八卦。惟據說卦傳帝出乎震一節。爲八卦之正位。而以天地定位一節。邵氏指爲先天方位者。定爲八卦相錯之用。謂文王演易。必不顚倒伏羲之文。致相矛盾。其論太極兩儀四象。以天地爲兩儀。以四方爲四象。謂未分八卦。不應先有揲蓍之法。分陰陽太少周子無極太極二氣五行之說。自是一家議論。不可釋易。蓋自宋以後。毅然破陳摶之學者。自應潤始。所注用王弼本。惟有上下經六十四卦。據春秋傳某卦之某卦例。如乾之姤曰潛龍勿用。乾之坤曰見羣龍无首吉之類。故名曰爻變。其稱一卦可變六十四卦。六爻可變三百八十四爻。卽漢焦贛易林之例。蓋亦因古占法而推原其變通之意。非臆說也。毎爻多證以史事。雖不必其盡合。而因卦象以示吉凶。以決進退。於聖人作易垂訓之旨。實有合焉。在宋元人易解之中。亦翹然獨秀者矣。<br/>
</p></div></body>
</html>