<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部八
<!--sf:-->易類存目二
</font><h2>
<!--ti:-->伏羲圖贊 二卷
</h2><p>
<!--no:-->明陳第撰。第字季立。連江人。以諸生從軍。官至薊鎮遊擊。是書上卷。於奇耦之數。皆以黑白爲陰陽。兩儀四象八卦。皆規方而爲圓。於先儒所傳卦畫方位先後天方圓諸圖。一一辨其所失。下卷爲圖贊二十一。末附圖向一篇。大抵皆臆造之說。不足爲據。惟雜卦傳古音考一篇。用其所長。轉勝於全書。如傳文屯見而不失其居。蒙雜而著。第謂居古讀倨。引詩蟋蟀無已大康。職思其居。好樂無荒。良士瞿瞿。漢韋元成戒子孫詩。昔我之墜。畏不此居。今我度茲。戚戚其懼爲證。考周禮春官。凡以神仕者。掌三辰法以猶鬼神示之居。鄭注居謂坐也。故春官釋文。居紀慮反。則與踞通。前漢趙禹傳。爲人廉倨。亦通作居。郅都傳。丞相條侯至貴居。則居與倨通。與第說皆足以相合。知其考辨之確。而惜非大旨之所存。如移以附所作古音考。則庶幾矣。
</p><br/></div></body></html>