<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 空同集 六十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->空同集 六十六卷
</h2>
<!--ed:-->陝西巡撫採進本
<p>
<!--no:-->明李夢陽撰。夢陽有空同子。已著錄。夢陽爲戶部郎中時。疏劾劉瑾。遘禍幾危。氣節本震動一世。又倡言復古。使天下毋讀唐以後書。持論甚高。足以竦當代之耳目。故學者翕然從之。文體一變。厥後摹擬剽賊。日就窠臼。論者追原本始。歸獄夢陽。其受詬厲亦最深。考明自洪武以來。運當開國。多昌明博大之音。成化以後。安享太平。多臺閣雍容之作。愈久愈弊。陳陳相因。遂至嘽緩宂沓。千篇一律。夢陽振起痿痺。使天下復知有古書。不可謂之無功。而盛氣矜心。矯枉過直。因樹屋書影。載其黃河水繞漢宮牆一詩。以落句有郭汾陽字。涉用唐事。恐貽口實。遂删除其稾。不入集中。其堅立門戶至於如此。同時若何景明薛蕙。皆夢陽倡和之人。景明論詩諸書。旣齗齗往復。蕙亦有俊逸終憐何大復。粗豪不解李空同句。則氣類之中。已有異議。不待後來之排擊矣。平心而論。其詩才力富健。實足以籠罩一時。而古體必漢魏。近體必盛唐。句擬字摹。食古不化。亦往往有之。所謂武庫之兵。利鈍雜陳者也。其文則故作聱牙。以艱深文其淺易。明人與其詩竝重。未免怵於盛名。今竝錄而存之。俾瑕瑜不掩。且以著風會轉變之由。與門戶紛競之始焉。<br/>
</p></div></body>
</html>