<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類附錄 越史略 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十二
<!--sf:-->載記類附錄
</font><h2>
<!--ti:-->越史略 三卷
</h2>
<!--ed:-->山東巡撫採進本
<p>
<!--no:-->不著撰人名氏。紀安南國事。上卷曰國初沿革。爲趙陀以下諸王。曰歷代守任。爲西漢至石晉交州牧守姓名。曰吳紀。乃五代末吳權及其子昌岌昌文等事蹟。曰十二使君。乃昌文沒後。牙將杜景碩爭立事蹟。曰丁紀。則丁部領以下諸王。曰黎紀。則黎桓以下諸王。中卷下卷。皆曰阮紀。則自李公蘊得國後。諸王事蹟。紀述特詳。惟以李爲阮。與史不合。按黎崱安南志略稱。陳氏代立。凡李氏宗族及齊民姓李者。皆令更爲阮。以絕民望。則此書當爲陳氏之臣所作。崱志又載。陳普嘗作越志。黎休嘗修越志。俱陳太王時人。太王者。陳日煚之諡。則此書或卽出普休二人手。未可知也。安南自漢迄唐。竝爲州郡。五季末。爲土豪竊據。宋初始自立國。此書自唐以前。大抵全襲史文。自丁部領以下。則出其國人之詞。與史所載。殊有異同。蓋史臣但承赴告之詞。故如薨卒之類。往往較差一年。至名號官爵。或祇自行國中。而不以通於大朝。故亦有所錯互。其牴牾之處。頗可與正史相參證。又史稱陳日尊自帝其國。尊公蘊爲太祖神武皇帝。國號大越。此書原題大越史略。蓋擧國號爲名。而所列公蘊至昊旵八王。皆僭帝號。不獨陳日尊一代。則尤史所未詳。又玉海記交阯天貺寶象神武彰聖嘉慶諸年號。此書皆與相合。特所列黎阮諸王。無不改元者。而史家竝未悉載。則必當時深自諱之。故中國不能盡知耳。書末又載陳日煚以下紀年一篇。但錄所僭諡號改元。而不具事蹟。其中所稱太上者。以史按之。當爲陳叔明。其稱今上者。當爲陳煒。而史載日煚至煒十二世。此書乃僅得十世。未詳其故。又考廉州府志紀康熙十三年海濱得鐘。題皇越昌符九年乙丑。說者疑爲宋時李乾德以後僭號。今此書稱今上昌符元年丁巳。當明洪武十二年。其九年正值乙丑。則爲陳煒僭號無疑。是亦足資考證矣。安南自宋以後。世共職貢。乃敢乘前代失馭之際。輒竊號國中至著之簡策。以妄自誇大。實悖謬不足採。然吳楚僭王。春秋絕之。而作傳者亦不沒其實。故特依僞史例錄之。以著其罪。且以補宋元二史外國傳之所未備焉。<br/>
</p></body>
</html>