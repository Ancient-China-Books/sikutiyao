<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->子部四
<!--sf:-->儒家類四
</font><h2>
<!--ti:-->御定資政要覽 三卷
<!--ti:-->後序 一卷
</h2><p>
<!--no:-->順治十二年世祖章皇帝御撰。凡三十章。曰君道曰臣道曰父道曰子道曰夫道曰婦道曰友道曰體仁曰弘義曰敦禮曰察微曰昭信曰知人曰厚生曰教化曰儉德曰遷善曰務學曰重農曰睦親曰積善曰愛民曰慈幼曰養生曰懲忿曰窒欲曰履謙曰謹言曰愼行曰愛物。每篇皆有箋註。亦御撰也。體裁雖仿周秦諸子。而鎔鑄古籍。闡爲聖謨。義理一本於經。法戒兼裁於史。大旨闡明修身齊家之道。又多爲羣臣百姓而言。伏考堯典有曰。平章百姓。百姓昭明。協和萬邦。黎民於變時雍。又說命有曰。惟天聰明。惟聖時憲。惟臣欽若。惟民從又。蓋治天下者。治臣民而已矣。使百官咸禔躬飭行。以奉其職守。萬姓咸講讓型仁。以厚其風俗。則唐虞三代之治。不過如斯。明之季年。三綱淪而九法斁。讒妄興於上。姦宄生於下。日偷日薄。人心壞而國運隨之。天數乃終。世祖章皇帝監夏監殷。深知勝國之所以敗。故丁寧誥誡。親著是書。俾朝野咸知所激勸。而共躋太平。御題曰。資政要覽。見澄敍官方。敦崇世教。爲保邦之切務。聖人之情。見乎詞矣。傳諸萬年。所宜聰聽而敬守也。
</p><br/></div></body></html>