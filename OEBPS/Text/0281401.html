<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 喻林 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->喻林 一百二十卷
</h2>
<!--ed:-->兩江總督採進本
<p>
<!--no:-->明徐元太撰。元太字汝賢。宣城人。嘉靖乙丑進士。官至刑部尚書。是書採摭古人設譬之詞。彙爲一編。分十門。每門又各分子目。凡五百八十餘類。歷二十餘年而後成。用心頗爲勤至。其引書用程大昌演繁露之例。皆於條下註明出處。併篇目卷第。一一臚載。亦迥異明人剽竊撦撏之習。其自序稱閱書四百餘種。而檢其所列書名。實不逾半。殆約舉其數。未及詳核歟。其中隨手摭拾。亦往往不得本始。如兒說宋人善辨者一條。本出韓非子。周人有仕不遇者一條。本出王充論衡。皆引藝文類聚。懷金玉者至不生歸一條。本出後漢書耿弇傳。而引文選李善註。頭白可期汗靑無日一條。本出劉知幾史通。而引事文類聚。天寒卽飛鳥走獸尚知相依一條。本出沈約所作阮籍詠懷詩註。而亦以爲李善。此類頗多。又如以杜預何休范寧爲漢人。以陳壽爲魏人。以李善爲隋人。皆時代舛迕。申培詩說。天祿閣外史。武侯心書之類。皆明代僞書。不能辨別。廣成子本蘇軾從莊子摘出。偶題此名。乃別爲一書。無能子云。不知何代人。皆未免失於疎略。然自六經以來。卽多以況譬達意。而自古未有彙爲一書者。元太是編。實爲剏例。其蒐羅繁富。零璣斷璧。均是爲綴文者沾匄之資。是亦不可無一之書矣。<br/>
</p></div></body>
</html>