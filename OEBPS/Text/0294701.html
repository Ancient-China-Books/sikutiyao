<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 續齊諧記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->續齊諧記 一卷
</h2>
<!--ed:-->江蘇巡撫採進本
<p>
<!--no:-->梁吳均撰。均事蹟具梁書本傳。唐藝文志作吳筠。案唐有道士吳筠。乃大曆時人。是書隋志著錄。杜公瞻荊楚歲時記註。歐陽詢藝文類聚。已先引其文。非筠明甚。唐志蓋傳寫之譌。吳琯刊本。有元陸友跋曰。齊諧志怪。蓋莊生寓言。今均所續。特取義云爾。前無其書也。案隋書經籍志。雜傳類。均書之前。有宋散騎侍郞東陽無疑齊諧記七卷。唐志小說家。亦竝載之。然則均書實續無疑。友謂前無其書。亦爲失考。所記皆神怪之說。然李善註文選。於陸機豫章行。引其田氏三荊樹一條。於謝惠連七月七日夜詠牛女詩。引其成武丁一條。韋絢劉禹錫嘉話。引其霍光金鳳轄一條。蔣潛通天犀導一條。張彥遠歷代名畫記。引其徐邈畫鯔魚一條。是在唐時已援爲典據。亦小說之表表者矣。惟劉阮天台一事。徐子光註李瀚蒙求。引續齊諧記之文。述其始末甚備。而今本無此條。豈原書久佚。後人於太平廣記諸書內。鈔合成編。故偶有遺漏歟。<br/>
</p></body>
</html>