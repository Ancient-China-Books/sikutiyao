<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五 儒家類存目一 顏子鼎編 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五
<!--sf:-->儒家類存目一
</font><h2>
<!--ti:-->顏子鼎編 二卷
</h2>
<!--ed:-->浙江巡撫採進本
<p>
<!--no:-->明徐達左編。高陽删補併註。達左字良夫。平江人。元季遁迹鄧尉山。洪武初。起爲建寧縣學訓導。舊本題爲元人。誤也。陽。嘉興人。始末未詳。觀其持論。乃李贄何心隱之流耳。考歷代史志。無顏子書。胡應麟甲乙剩言。稱明太祖時。朝鮮國進顏子書。卻之。知其僞託也。惟宋張栻。採經文爲希顏錄。元高安李純仁。河北李鼐。遞相補益。達左此編。成於至正庚子。前有自序。稱鼐所編。未及見。純仁所編集。亦有未然。因更定以成此編。陽又因達左之書。重爲點竄。首列達左舊目。各註其當删之由。次列新目。各註其增入之數。末有陽自識。稱損益私裁。先後妄參。蓋已非達左之舊矣。考達左原序。譏二家於莊列之寓言。雜取而不擇。伊洛考亭之緒論。猶未盡擧。而此本所引莊列。連篇累牘。且所註提倡心學。刺刺不休。與達左之旨全乖。蓋姚江末派。借顏子以闡禪宗。遂使先儒編輯之本志。竄亂無存。斯非特輕改古書。抑亦厚誣先賢矣。其曰鼎編。蓋卽鼎新之義。卽其命名。亦明季纖詭之習也。<br/>
</p></div></body>
</html>