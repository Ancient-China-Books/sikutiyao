<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 司空表聖文集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->司空表聖文集 十卷
</h2>
<!--ed:-->兩淮馬裕家藏本
<p>
<!--no:-->唐司空圖撰。圖河內人。表聖圖字也。僖宗時知制誥。爲中書舍人。旋解職去。晚自號耐辱居士。朱全忠召之。力拒不出。及全忠僭位。遂不食而死。新唐書列之卓行傳。所著詩集。別行於世。此十卷乃其文集。卽唐志所謂一鳴集也。其文尚有唐代舊格。無五季猥雜之習。集內韓建德政碑。五代史謂乾寧三年昭宗幸華州所立。還朝乃封建潁川郡王。而碑稱爲乾寧元年立。已書建爲潁川郡王。蓋史之誤。其時建方強橫。昭宗不得已而譽之。圖奉勅爲文。詞多誡飭。足見其剛正之氣矣。又集內解縣新城碑爲王重榮作。河中生祠碑爲其弟重盈作。宋祁遂謂重榮父子雅重圖。嘗爲作碑。今考其文。亦皆奉敕所爲。事非得已。不足以爲圖病也。陳繼儒太平淸話。載耐辱居士墨竹筆銘。此集無之。其銘序云。咸通二年余登進士。叨職史館。按唐制進士。無卽入史館者。圖成進士在咸通末。出依王凝爲幕職。本傳甚明。安有職史館之事。又云自後召拜禮部員外郞。遷知制誥。尋以中書舍人拜禮戶二侍。無日不與竹對。按序稱黑竹種於長安。圖爲知制誥中書舍人。乃僖宗次鳳翔時。其爲兵部侍郞。又當昭宗在華州時。何由得與竹對。況圖身爲唐死。年七十二。而序乃云今爲梁庚寅。余年八十有二。其爲僞撰益明矣。是編前後八卷。皆題爲雜著。五卷六卷。獨題曰碑。實則他卷亦有碑文。例殊叢脞。舊本如是。今姑仍之焉。<br/>
</p></div></body>
</html>