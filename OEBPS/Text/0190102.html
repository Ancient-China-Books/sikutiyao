<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 近思錄 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->近思錄 十四卷
</h2>
<!--ed:-->直隸總督採進本
<p>
<!--no:-->宋朱子與呂祖謙同撰。案年譜是書成於淳熙二年。朱子年四十六矣。書前有朱子題詞曰。淳熙乙未之夏。東萊呂伯恭。來自東陽。過余寒泉精舍。留止旬日。相與讀周子程子張子之書。嘆其廣大宏博。若無津涯。而懼夫初學者不知所入也。因共掇取其關於大體。而切於日用者。以爲此編云云。是其書與呂祖謙同定。朱子固自著之。且併載祖謙題詞。又晦菴集中。有乙未八月與祖謙一書。又有丙申與祖謙一書。戊戌與祖謙一書。皆商搉改定近思錄。灼然可證。宋史藝文志。尚竝題朱熹呂祖謙類編。後來講學家。力爭門戶。務黜衆說而定一尊。遂沒祖謙之名。但稱朱子近思錄。非其實也。書凡六百六十二條。分十四門。實爲後來性理諸書之祖。然朱子之學。大旨主於格物窮理。由博反約。根株六經。而參觀百氏。原未暖暖姝姝。守一先生之言。故題詞有曰窮鄉晚進。有志於學。誠得此而玩心焉。亦足以得其門而入矣。然後求諸四君子之全書。以致其博。而反諸約焉。庶乎其有以盡得之。若憚煩勞。安簡便。以爲取足於此而止。則非纂集此書之意。然則四子之言。且不以此十四卷爲限。亦豈教人株守是編。而一切聖經賢傳。束之高閣哉。又呂祖謙題詞。論首列陰陽性命之故。曰後出晚進。於義理之本原。雖未容驟語。苟茫然不識其梗概。則亦何所底。列之篇端。特使知其名義。有所向往而已。至於餘卷所載講學之方。日用躬行之實。自有科級。循是而進。自卑升高。自近及遠。庶不失纂集之旨。若乃厭卑近而騖高遠。躐等凌節。流於空虛。迄無所依據。則豈所謂近思者耶。其言著明深切。尤足藥連篇累牘。動談未有天地以前者矣。其集解則朱子歿後葉采所補作。淳祐十二年采官朝奉郞。監登聞鼓院。兼景獻府教授時。嘗齎進於朝。前有進表及自序。采字仲圭。號平巖。建安人。其序謂悉本朱子舊註。參以升堂紀聞。及諸儒辨論。有略闕者。乃出臆說。又擧其大旨。著於各卷之下。凡閱三十年而後成云。<br/>
</p></div></body>
</html>