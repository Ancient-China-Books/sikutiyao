<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 咸淳臨安志 九十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->咸淳臨安志 九十三卷
</h2>
<!--ed:-->浙江巡撫採進本
<p>
<!--no:-->元潛說友撰。說友字君高。處州人。宋淳祐甲辰進士。咸淳庚午。以中奉大夫權戶部尚書知臨安軍府事封縉雲縣開國男。時賈似道勢方熾。說友曲意附和。故得進越。四年以誤捕似道私秫罷。明年起守平江。元兵至。棄城先遁。及宋亡。在福州降元。受其宣撫使之命。後以官軍支米不得。王積翁以言激衆。遂爲李雄剖腹死。其人殊不足道。而其書則頗有條理。前十五卷爲行在所錄。記宮禁曹司之事。自十六卷以下。乃爲府志。區畫明晰。體例井然。可爲都城紀載之法。其宋代詔令。編於前代之後。則用徐陵玉臺新咏。置梁武於第七卷例也。他所敍錄。亦縷析條分。可資考據。故明人作西湖志諸書。多採用之。朱彝尊謂宋人地志幸存者。若宋次道之志長安。梁叔子之志三山。范致能之志吳郡。施武子之志會稽。羅端良之志新安。陳壽老之志赤城。每患其太簡。惟潛氏此志獨詳。然其書流傳旣久。往往闕佚不全。舊無完帙。彝尊從海鹽胡氏。常熟毛氏。先後得宋槧本八十卷。又借鈔一十三卷。而其碑刻七卷終闕。無可考補。今亦姑仍其舊焉。<br/>
</p></div></body>
</html>