<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 東坡詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->東坡詞 一卷
</h2>
<!--ed:-->江蘇巡撫採進本
<p>
<!--no:-->宋蘇軾撰。軾有易傳。已著錄。宋史藝文志。載軾詞一卷。書錄解題。則稱東坡詞二卷。此本乃毛晉所刻。後有晉跋。云得金陵刊本。凡混入黃晁秦柳之作。倶經芟去。然刊削尚有未盡者。如開卷陽關曲三首。已載入詩集之中。乃餞李公擇絕句。其曰以小秦王歌之者。乃唐人歌詩之法。宋代失傳。惟小秦王調近絕句。故借其聲律以歌之。非別有詞調。謂之陽關曲也。使當時有陽關曲一調。則必自有本調之宮律。何必更借小秦王乎。以是收之詞集。未免泛濫。至集中念奴嬌一首。朱彝尊詞綜。據容齋隨筆所載。黃庭堅手書本。改浪淘盡爲浪聲沈。多情應笑我早生華髮。爲多情應是我笑生華髮。因謂浪淘盡三字。於調不協。多情句應上四下五。然考毛幵此調。如算無地閬風頂。皆作仄平仄。豈可倶謂之未協。石孝友此調云。九重頻念此袞衣華髮。周紫芝此調云。白頭應記得尊前傾蓋。亦何嘗不作上五下四句乎。又趙彥衞雲麓漫鈔。辨賀新涼詞。版本乳燕飛華屋句。眞跡飛作棲。水調歌詞。版本但願人長久句。眞跡願作得。指爲妄改古書之失。然二字之工拙。皆相去不遠。前人著作。時有改定。何以定以眞跡爲斷乎。晉此刻不取洪趙之說。則深爲有見矣。詞自晚唐五代以來。以淸切婉麗爲宗。至柳永而一變。如詩家之有白居易。至軾而又一變。如詩家之有韓愈。遂開南宋辛棄疾等一派。尋源溯流。不能不謂之別格。然謂之不工則不可。故至今日。尚與花閒一派竝行。而不能偏廢。曾敏行獨醒雜志。載軾守徐州日。作燕子樓樂章。其稾初具。邏卒已聞張建封廟中有鬼歌之。其事荒誕不足信。然足見軾之詞曲。輿隸亦相傳誦。故造作是說也。<br/>
</p></body>
</html>