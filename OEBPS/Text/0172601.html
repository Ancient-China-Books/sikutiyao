<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 欽定滿洲祭神祭天典禮 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->欽定滿洲祭神祭天典禮 六卷
</h2>
<p>
<!--no:-->乾隆十二年奉敕撰。我國家肇迹東土。風淳俗厚。於崇德報功之禮。歷久不渝。凡所以昭格天神。時修祀典者。著誠著慤。具有舊儀。迄今百有餘年。精禋致饗。夙夜維虔。惟是古制相沿。皆有口授。祝詞儀注。久而小有異同。我皇上道秉欽崇。敬深明察。慮年祀緜邈。或漸遠其初。乃命王公大臣。詳爲考證。以國語國書。定著一編。首爲祭儀二篇。次爲彙記故事一篇。次爲儀注祝詞贊詞四十一篇。殿以器用數目一篇。器用形式圖一篇。每一卷成。必親加釐正。至精至詳。祈報之義。對越之忱。皆足以昭垂萬世。乾隆四十二年。復詔依文音釋。譯爲此帙。與大淸通禮相輔而行。用彰聖朝之令典。末有大學士阿桂等恭跋。具述致誠迓福之義。而於崇祀諸神。不知其緣起者。引禮記舍菜先師。鄭元注不著先師名姓之例爲證。於祝詞贊詞。僅傳其聲者。引漢樂府鐸舞曲有音無義之例爲證。並以傳信闕疑。見聖心之敬愼。視漢儒議禮。附會緯書。宋儒議禮。紛更錯簡。強不知以爲知者。尤迥乎殊焉。<br/>
</p></div></body>
</html>