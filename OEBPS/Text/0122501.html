<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 歷代名臣奏議 三百五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->歷代名臣奏議 三百五十卷
</h2>
<!--ed:-->兩淮鹽政採進本
<p>
<!--no:-->明永樂十四年黃淮楊士奇等奉敕編。自商周以迄宋元。分六十四門。名目未免太繁。區分往往失當。又如文王周公太公孔子管仲晏嬰鮑叔慶鄭宮之奇師曠麥邱邑人諸言。皆一時答問之語。悉目之爲奏議。則尚書颺言。何一不可採入。亦殊踳駁失倫。然自漢以後。收羅大備。凡歷代典制沿革之由。政治得失之故。實可與通鑑三通互相考證。當時書成刊印。僅數百本。頒諸學宮。而藏版禁中。世頗希有。崇禎閒。太倉張溥始刻一節錄之本。其序自言生長三十年。未嘗一見其書。最後乃得太原藏本。爲删節重刊。卷目均依其舊。所不同者。此本有愼刑一門。張本無之。張本有漕運一門。此本無之。不知爲溥所改移。爲傳本互異。然溥所去取。頗乏鑒裁。至唐宋以後之文。盡遭割裂。幾於續鳧斷鶴。全失其眞。此本爲永樂時頒行。原書猶稱完善。雖義例蕪雜。而採摭賅備。固亦古今奏議之淵海也。<br/>
</p></div></body>
</html>