<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 經義模範 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->經義模範 一卷
</h2>
<!--ed:-->浙江鮑士恭家藏本
<p>
<!--no:-->不著編輯者名氏。前有王廷表序。稱嘉靖丁未。訪楊升菴於滇。得經義模範一帙。乃同年朱良矩所刻云云。考廷表爲正德甲戌進士。是科題名碑。有朱良朱敬朱裳朱節朱昭朱方六人未詳孰是以字義求之。殆朱方爲近乎。方浙江永康人。其仕履亦未詳。所錄凡宋張才叔姚孝寧吳師孟張孝四人經義。共十六篇。其弁首卽才叔自靖人自獻於先王一篇。呂祖謙錄入文鑑者也。時文之變。千態萬状。愈遠而愈失其宗。亦愈工而愈遠於道。今觀其初體。明白切實乃如此。考吳伯宗榮進集。亦載其洪武辛亥會試中式之文。是爲明之首科。其所作亦與此不相遠。知立法之初。惟以明理爲主。不以修詞相尚矣。康煕中。編修俞長城。嘗輯北宋至國初經義爲一百二十名家稾。然所錄如王安石蘇轍諸人之作。皆不言出自何書。世或疑焉。此集雖篇帙寥寥。然猶可見經義之本。始錄而存之。亦足爲黜浮式靡之助。惟劉安節集。載有經義十七篇。亦北宋程試之作。此集未載。或偶未見歟。<br/>
</p></div></body>
</html>