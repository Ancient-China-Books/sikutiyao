<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十八 別集類存目十二 睫巢集 六卷 後集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十八
<!--sf:-->別集類存目十二
</font><h2>
<!--ti:-->睫巢集 六卷
<!--ti:-->後集 一卷
</h2>
<!--ed:-->江西巡撫採進本
<p>
<!--no:-->國朝李鍇撰。鍇有尚史。已著錄。鍇卜居盤山。優游泉石以終。故其詩意思蕭散。挺然拔俗。大都有古松奇石之態。而刻意求高。務思擺脫。亦往往有劖削骨立。斧鑿留痕。較王世貞所謂高叔嗣詩。如空山鼓琴。沈思忽往。木葉盡脫。石氣自靑者。則猶有一閒之未達。蓋可以著力之處。精思者得之。不容著力之處。精思者反失之也。第一卷皆擬古樂府。古人音節。旣不可得。乃詰屈其詞。以意爲之。題下所註。如朱礡下註曰。建鼓殷所作棲翔鷺於上。或曰鷺鼓精。此吳競解題本說也。臨高臺下註曰。趨帝鄉而會瑤臺也。借寓游仙。已非原解。雉子斑下註曰。關睢之類。則純非古題之意。又不知其寓意所在。卷中大抵類此。殊不可解也。<br/>
</p></div></body>
</html>