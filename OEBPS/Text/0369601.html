<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 集玉山房稾 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->集玉山房稾 十卷
</h2>
<!--ed:-->山東巡撫採進本
<p>
<!--no:-->明葛昕撰。昕字幼明。號龍池。德平人。官尚寶司卿。昕以蔭起家。初除都督府都事。揚武侯薛鋹。以貧故幾不得襲。昕力排羣議。始得襲封。尋遷工部屯田司郞中。議裁惜薪司炭額百餘萬。又汰廠司內官五百六十一人。禍幾不測。然連三疏爭之。竟如議。又爭戚畹鄭福濫請卹典。雖不允行。天下壯之。其風節頗侃侃不阿。其他文亦疎爽駿快。無媕妸齷齪之氣。肖其爲人。惟贈孔劍峯一序。似乎溺於左道。不類昕之所爲。然昕不得其父母遺像。孔以術追寫如生。故喜極而譽之。發於孝子之心。不自知其言之失。猶可以曲諒者也。是集爲其子如龍等所編。凡疏一卷。贊語一卷。詩一卷。誌狀一卷。記錄跋一卷。啓一卷。書二卷。祭文一卷。<br/>
</p></div></body>
</html>