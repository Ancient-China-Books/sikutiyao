<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 尚書精義 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十一
<!--sf:-->書類一
</font><h2>
<!--ti:-->尚書精義 五十卷
</h2>
<!--ed:-->永樂大典本
<p>
<!--no:-->宋黃倫撰。宋史藝文志。載有是書十六卷。陳振孫書錄解題。亦著於錄。稱爲三山黃倫彝卿所編。知爲閩人。此本前有余氏萬卷堂刊行小序。稱爲釋褐黃君。則又會舉進士。然閩書及福建通志。已均不載其名。其仕履則莫能詳矣。其刊書之余氏。亦不知何時人。案岳珂九經三傳沿革例。稱世所傳九經本。以興國于氏及建安余仁仲本爲最善。又林之奇尚書全解。亦惟建安余氏刊本獨得其眞。見之奇孫畊所作跋語中。此篇所稱余氏。當卽其人。是在宋時坊刻中。猶爲善本也。其書薈萃諸說。依經臚載。不加論斷。閒有同異。亦兩存之。其所徴引。自漢迄宋。亦極賅博。惟編次不以時代。毎條皆首列張九成之說。似卽本九成所著尚書詳說而推廣之。故陳振孫頗疑其出於僞託。然九成詳說之目。僅見宋志。久經湮晦。卽使果相沿襲。亦未嘗不可藉是書。以傳九成書也。其他如楊氏繪。顧氏臨。周氏範。李氏定。司馬氏光。張氏沂。上官氏公裕。王氏日休。王氏當。黃氏君愈。顏氏復。胡氏伸。王氏安石。王氏雱。張氏綱。孔氏武仲。孔氏文仲。陳氏鵬飛。孫氏覺。朱氏震。蘇氏洵。吳氏孜。朱氏正大。蘇氏子才等。當時著述並已散佚。遺章賸句。猶得存什一於是編。體裁雖稍渉氾濫。其裒輯之勤。要亦未可盡沒矣。其書傳本久絶。朱彝曾經義考亦曰已佚。今從永樂大典各韻中採撮編綴。梗概尚存。惟永樂大典之例。凡諸解已見前條者。他書再相援引。則僅注某氏曰見前字。其爲全錄摘錄。無由考校。今亦不復補錄。姑就所現存者。釐訂成帙。分爲五十卷。存宋人書說之梗概。備援證焉。<br/>
</p></body>
</html>