<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 續方言 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->續方言 二卷
</h2>
<!--ed:-->浙江巡撫採進本
<p>
<!--no:-->國朝杭世駿撰。世駿字大宗。號堇浦。仁和人。乾隆丙辰召試博學鴻詞。授翰林院編修。是書採十三經註疏說文釋名諸書。以補揚雄方言之遺。前後類次。一依爾雅。但不明標其目耳。蒐羅古義。頗有裨於訓詁。惟是所引之書。往往耳目之前。顯然遺漏。如玉篇引倉頡篇云。楚人呼竈曰窹。列子黃帝篇註。引何承天纂文云。吳人呼瞬目爲眴目。古今韻會引魏李登聲類云。江南曰辣。中國曰辛。爾雅釋草釋文。宋庠國語補音。引晉呂忱字林云。楚人名䔖曰芰。鸒。秦名雅。烏鯷。青州人呼鮎鯷。初學記及太平御覽弓纂文云。梁州以豕爲𧲂。河南謂之彘。漁陽以豬爲豝。齊徐以小豬爲䝒。太平御覽又引纂文云。秦以鈷䥈爲銼𨰠。爾雅釋親釋文引纂文云。妹媦也。初學記引服虔通俗文曰。南楚以美色爲娃。初學記。及山堂考索。又引通俗文云。晉船曰舶。埤雅引廣志小學篇云。螻蛄。會稽謂之䗜蛄。北戶錄引顏之推證俗音云。南人謂凝牛羊鹿血爲䘓。𪍴𪍣內國呼爲糫餅。亦呼寒具。粰𥹷今江南呼曰饊飰。蝘蜓山東謂之𧐒𧐎。鰿。吳人呼爲鯽魚也。凡此諸條。皆六朝以前方言。正可以續揚雄之著。而俱佚之。豈舉遠者反略近歟。又如書中引說文。秦晉聽而不聞。聞而不達。謂之〓。引史記集解。齊人謂之顙。汝南淮泗之閒曰顏諸條。本爲揚雄方言所有。而複載之。亦爲失檢。然大致引據典核。在近時小學家。猶最有根柢者也。<br/>
</p></div></body>
</html>