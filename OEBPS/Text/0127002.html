<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 錢塘先賢傳贊 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->錢塘先賢傳贊 一卷
</h2>
<!--ed:-->浙江鄭大節家藏本
<p>
<!--no:-->宋袁韶撰。韶字彥純。慶元人。淳熙十三年進士。授吳江丞。歷參知政事。贈太師越國公。事蹟具宋史本傳。韶嘗知臨安府。請於朝。建許由以下三十九人之祠。而各爲之傳贊。事在寶慶丙戌。至景定五年甲子而祠毀。至正二年。有呂淵者。復其祠。重鋟傳贊。後二年丙戌。浙江等處儒學提舉班惟志敍而行之。是編猶元時舊刻。所紀錄者。雖止及一鄉之耆舊。其中郞簡謝絳等十餘人。又俱見於正史。然是書爲宋人所撰。又在元人修史之前。於事實多所綜覈。如東都事略謝絳傳稱陽夏人。是書稱富陽人。考宋史本傳。謂其先陽夏人。祖懿文。爲杭州鹽官。令葬富陽。遂爲富陽人。則是書較爲得實。又東都事略絳本傳。不載絳判吏部流內銓及太常禮院。亦不載覈吏部官職田及使契丹事。此書詳之。又是書錢彥遠傳贊。載楊懷敏妄言契丹宗眞死。乃除入內副都知。內侍黎用信。以罪竄海島。赦歸遽得環衞官。許懷德高年未謝事。彥遠上疏極論之。又言楊景宗郭永祐小人。宜廢不用。而東都事略彥遠本傳不載。又錢藻傳贊。載藻改翰林侍讀學士知審官東院卒。神宗知其貧。特賻錢五十萬。贈太中大夫。而東都事略藻本傳不載。又錢勰傳贊。載王安石許用以御史。勰辭謝。安石知不附己。命權鹽鐵判官。又載奉使高麗卻島王金銀器事。而東都事略勰本傳不載。沈遘傳贊。載知開封府。後遷右諫議大夫。丁母憂。上賜黃金百兩。居喪日一食。旣葬廬墓側以卒。而東都事略遘本傳不載。凡此多得之故老流傳。頗爲詳贍。修正史者。因採以入傳。故與宋史頗相脗合。傳贊亦古雅可誦。固非後來地志家夸飾附會之比也。<br/>
</p></div></body>
</html>