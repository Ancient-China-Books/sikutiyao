<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->列子辨 二卷
</h2><p>
<!--no:-->不著撰人名氏。前有康熙後壬寅自序。署其號曰復堂。不知何許人也。其註用林希逸口義本。稍爲删削。而閒附以劉辰翁評。卷首凡例。稱列子刻本。書肆絕少。此特借鈔。其中必多譌字云云。則亦寒鄕之士。罕睹舊籍者矣。其辨論大旨。謂漢藝文志載列子八篇。典午之禍。典籍蕩然。六朝淸談之士。依傍藝文志所云而妄託之。然其所證據。特以文句臆斷之耳。考柳宗元集。有辨列子一篇。摘其言魏牟孔穿。皆出列子後。然特謂其不免增竄。不以爲僞也。高似孫緯略。頗以史記無傳爲疑。又疑其出於後人之薈萃。然未敢定爲誰氏作也。是編漫無所據。竟毅然斷其出於六朝。極詆其文詞之惡。以朱筆勒其㫄者。不一而足。文詞工拙。姑置無論。第考東晉光祿勳張湛所註。已疑其言鄭穆公以後事。與劉向所云鄭穆公時人者不合。則書在東晉以前審矣。作者未見湛註。遂以爲出自六朝耳。觀其批篇首將嫁於衞句。云嫁字諸書所無。但此書率多譌字。嫁或家字之譌。不知爾雅釋詁曰。嫁。往也。郭璞註引方言曰。自家而出謂之嫁。猶女出爲嫁。古訓炳然。乃橫生揣度。其空言臆斷可知矣。
</p><br/></div></body></html>