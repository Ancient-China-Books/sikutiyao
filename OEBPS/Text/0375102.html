<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 志道集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->志道集 一卷
</h2>
<!--ed:-->浙江鮑士恭家藏本
<p>
<!--no:-->舊本題宋顧禧撰。禧字景繁。吳郡人。居於光福山。閉戶誦讀。不求仕進。紹興閒有司以遺逸薦。不起。後築室邳村。表曰漫莊。凡田居五十年而終。嘗與吳興施宿註蘇軾詩行於世。陸游序所謂助以顧君景繁之賅洽是也。茲編稱禧子宏聞。搜求遺稾。從江浙提刑轉運任某鈔得若干首。取魯論隱居求志之義。題曰志道集。然莫知其所自來。卷首有禧姪長卿序。稱禧以文章擅名。爲里中同學所忌。指作周世宗宮詞。禍幾不解。會以遺逸薦得白。於是以杯酒釋奠。盡焚生平所著述。凡百餘卷。無復隻字存者。其敍述禧生平頗具。惟序末署至元壬辰。乃元世祖卽位之二十九年。禧爲宋高孝時人。相距一百餘年。安得有其姪尚在。爲之作序。又考集中多載洪興祖倡和之作。興祖當紹興中。以忤秦檜貶死。禧正與之同時。又似乎眞出禧手。惟贈行省任古一首。宋時無此官名。而序中則作提刑轉運任公。復與宋制相合。其長卿結銜。稱石泉書院山長。福州路教授。又非宋官。殊參錯不可解。詩僅三十餘首。且多俚句。疑其出於依託焉。<br/>
</p></div></body>
</html>