<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 問辨錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->問辨錄 十卷
</h2>
<!--ed:-->副都御史黃登賢家藏本
<p>
<!--no:-->明高拱撰。拱有春秋正旨。已著錄。此編取朱子四書章句集註疑義。逐條辨駁。其論大學。謂新民卽明德中事。不應分之爲三綱領。不知經文三在字。顯然並列。安能不區別爲三。又論賢賢易色一章。謂人能如是。必其務學之至。覺生質之美四字。朱子可不必加。亦未深體抑揚語意。如斯之類。皆不免有意推求。至如伊川謂敬事而信一章。皆言所存而不及於事。拱則謂節用使民。非事而何。又謂孔子之責臧文仲。正以其賢而責之備。如斯之類。則皆確有所見。足以備參考而廣見聞。鄭汝諧論語意原。頗與朱子異同。而朱子於汝諧之說。反有所取。朱子作周易本義。與程傳亦有異同。世未嘗以是病朱子。拱之是編。亦可作如是觀矣。<br/>
</p></body>
</html>