<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部四十一
<!--sf:-->總集類三
</font><h2>
<!--ti:-->忠義集 七卷
</h2><p>
<!--no:-->元趙景良編。初南豐劉壎作補史十忠詩一卷。述宋末李芾趙卯發文天祥陸秀夫江萬里密佑李庭芝陳文龍張世傑張珏之事。壎自爲序。其子麟瑞。復取宋末節義之士。撰述遺事。賦五十律。題曰昭忠逸咏。凡四卷。亦自爲前後序。又有岳天祐者序之。景良合二集爲一編。又採宋末遺老諸作。續爲二卷。而併麟瑞詩四卷爲三。總名之曰忠義集。於時宋史未修。蓋藉詩以存史也。其書在元不甚著。明宏治中。江右何喬新始序而梓之。序言附錄中有汪元量詩。然此本實無之。未詳其故。又方回背宋降元。爲世僇笑。其人最不足道。而景良列之忠義中。亦所未解也。壎有隱居通議。已著錄。麟瑞號如村。至治中人。景良字秉善。二劉之郷人也。
</p><br/></div></body></html>