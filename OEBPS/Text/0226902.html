<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 欽定協紀辨方書 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->欽定協紀辨方書 三十六卷
</h2>
<p>
<!--no:-->乾隆四年奉敕撰。越三年告成。進呈欽定。凡本原二卷。義例六卷。立成宜忌用事各一卷。公規二卷。年表六卷。月表十二卷。日表一卷。利用二卷。附錄辨譌各一卷。舉術家附會不經繁碎多礙之說。一訂以四時五行生剋衰旺之理。蓋欽天監舊有選擇通書。體例猥雜。動多矛盾。我聖祖仁皇帝。嘗纂星曆考原一書。以糾其失。而於通書舊本。尚未改定。是書乃一一駁正。以祛羣疑。如通書所載子月已月天德之誤。五月十二月月恩之誤。甲日丑時爲喜神之誤。正月庚日七月甲日爲復日之誤。九空大敗等日之誤。竝條分縷析。指陳其謬。甚至荒誕無稽。如男女合婚嫁娶大小利月。及諸妄託許眞君玉匣記者。則從删削。於趨吉避凶之中。存崇正闢邪之義。於以破除拘忌。允足以利用前民。至於御製序文。特標敬天之紀。敬地之方二義。而以人之禍福。決於敬不敬之閒。因習俗而啓導之。尤仰見聖人牖民覺世。開示以修吉悖凶之理者。至深切矣。<br/>
</p></div></body>
</html>