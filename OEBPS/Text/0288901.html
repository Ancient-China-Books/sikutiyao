<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 因話錄 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->因話錄 六卷
</h2>
<!--ed:-->內府藏本
<p>
<!--no:-->唐趙璘撰。璘字澤章。據唐書宰相世系表。稱南陽趙氏。後徙平原。璘卽德宗時宰相宗儒之從孫。而昭應尉伉之子也。開成三年進士及第。大中七年爲左補闕。後爲衢州刺史。竝見本書。及唐書藝文志。明商濬刻此書入稗海。題爲員外郞。未詳所據也。其書凡分五部。一卷宮部爲君。記帝王。二卷三卷商部爲臣。記公卿百僚。四卷角部爲人。凡不仕者咸隸之。五卷徵部爲事。多記典故。而附以諧戲。六卷羽部爲物。凡一時見聞雜事。無所附麗者。亦竝載焉。璘家世顯貴。又爲西眷柳氏之外孫。能多識朝廷典故。東觀奏記。載唐宣宗索科名記。鄭顥令璘採訪諸家科目記。撰成十三卷上進。是亦嫻於舊事之明徵。故其書雖體近小說。而往往足與史傳相參。其閒如記劉禹錫徙播州刺史一條。稱柳宗元請以柳易播。上不許。宰相裴度爲言之。始改連州。司馬光通鑑考異。以爲宗元墓誌。乃將拜疏而未上。非已上而不許。又禹錫除播州時。裴度未嘗入相。所記皆失事實。又記大中七年詔。來年正月一日御含元殿。以太陽當虧罷之。今考通鑑。是年文宗實以風疾不視朝。日食在二月朔。不應預罷朝賀。所載亦不免於緣飾。然其他實多可資考證者。在唐人說部之中。猶爲善本焉。<br/>
</p></div></body>
</html>