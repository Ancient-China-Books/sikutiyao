<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 事物紀原 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->事物紀原 十卷
</h2>
<!--ed:-->編修嚴福家藏本
<p>
<!--no:-->明正統閒南昌簡敬所刊。前有敬序云。作者佚其姓名。考趙希弁讀書附志云。事物紀原十卷。高承撰。承開封人。自博弈嬉戲之微。魚蟲飛走之類。無不考其所自來。雙溪項彬爲之序。陳振孫書錄解題亦云。中興書目作十卷。高承撰。元豐中人。凡二百十七事。今此書多十卷。且多數百事。當是後人廣之耳云。則此書實出高承。敬序蓋未詳考。惟檢此本所載。凡一千七百六十五事。較振孫所見。更數倍之。而仍作十卷。又無項彬原序。與陳趙兩家之言。俱不合。蓋後來又有所增益。非復宋本之舊。凡分五十五部。名目頗爲宂碎。其所考論事始。亦閒有未確。如引秦本紀。謂名縣自秦孝公。而不知左傳宣公十一年。楚子縣陳。杜註已明言滅陳以爲縣。又謂諸亮始造木牛。卽今小車之有前轅者。流馬卽獨推者。是民閒謂之江州車子。不知三國志註。引亮文集載所作木牛流馬之法甚詳。與今之獨輪車制度。絕不相類。又如祓祓一條。不引晉書東皙傳所云周公洛邑秦昭王河曲之事。亦失之眉睫之前。然其他類多排比詳贍。足資核證。在宋代類書中。固猶有體要矣。<br/>
</p></div></body>
</html>