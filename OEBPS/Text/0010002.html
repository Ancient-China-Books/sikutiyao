<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易函書約存 十八卷 約注 十八卷 別集 十六集</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易函書約存 十八卷
<!--ti:-->約注 十八卷
<!--ti:-->別集 十六集
</h2>
<!--ed:-->刑部尚書胡季堂家藏本
<p>
<!--no:-->國朝胡煦撰。煦字曉滄。光山人。康熙壬辰進士。官至禮部侍郎。是書原本一百十八卷。其詮釋經文者四十九卷。冠以原圖八卷。用解伏羲之易。原卦三卷。用解文王之易。原爻三卷。用解周公之易。又取先儒論說。集爲原古三十六卷。謂之首傳。共九十九卷。爲周易函書正集。外有函書約三卷。易學須知三卷。易解辨異三卷。篝燈約旨十卷。共十九卷。爲別集。別集先已刊板。正集因卷帙浩繁。艱於剞劂。乃取詮釋經文之四十九卷。約爲十八卷。名曰函書約注。又取首傳五十卷。約爲十六卷。附以續約旨二卷。共十八卷刊之。名曰續集。皆煦所手訂也。其正集原本。煦門人李學裕欲爲校刊。攜其稾去。會學裕病卒。遂散佚。後別集續集板竝漫漶。其子季堂重爲校訂。因正集未刊。續集之名無所縁起。且續集之原圖原卦原爻原古。卽刪取正集之要語。非別有所增。未可目之以續。而別集內之函書約三卷。亦卽正集之原圖原卦原爻撮其大義。更不可附入別集。遂以續集編爲十五卷。取函書約三卷弁首。共十八卷。名爲約存。蓋以正集既佚。其大義僅存於是也。又以續約旨二卷。依篝燈約旨原目。散附各篇之內。合易學須知三卷。易解辨異三卷。仍爲別集。其釋經文之十八卷。仍名約注。共爲五十二卷。卽此本也。煦研思易理。平生精力。盡在此書。其持論酌於漢學宋學之閒。與朱子頗有異同。然考朱子語錄。有曰某作易本義。欲將文王卦辭大概略說。至其所以然之故。於孔彖辭中發之。如此乃不失文王大意。但未暇整頓爾云云。是朱子於本義。蓋欲有所改定而未能。則後人辨訂。亦未始非朱子之志也。陸游渭南集。有朱氏易傳跋。曰易道廣大。非一人所能盡。堅守一家之說。未爲得也。元晦尊程氏至矣。然其爲說亦已大異。讀者當自知之。斯可謂天下之通論矣。<br/>
</p></body>
</html>