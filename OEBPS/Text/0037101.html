<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->經部十九
<!--sf:-->禮類一
</font><h2>
<!--ti:-->周官總義 三十卷
</h2><p>
<!--no:-->宋易祓撰。祓有周易總義。已著錄。是書陳振孫書錄解題不載。惟趙希弁讀書附志著錄。稱許儀爲之序。刻於衡陽。今衡陽本世已無傳。惟永樂大典尚載其天官春官秋官考工記。而地官夏官亦佚。謹裒合四官之文。編次成帙。以存其舊。其地官夏官。則采王與之周禮訂義所引以補其亡。仍依讀書附志所列。勒爲三一卷。雖非宗帙。然十已得其八九矣。其書研索經文。斷以己意。與先儒頗有異同。如論大宰九賦。則援載師之任地及司市司關卄人角人職幣等職。以駁口率出泉之說。論宗廟九獻。則合籩人醢人內宰司尊彝及行人王禮再祼之文。以駁列祼事於九獻之說。論肆師之祈珥。則引羊人小子及山虞諸條。以糾改祈爲刉改珥爲衈之說。論輈人之四旗。則歷辯巾車司常大司馬大行人與考工記不合。以明曲禮車騎爲戰國之制。諸如此類。雖持論互有短長。要皆以經釋經。非鑿空杜撰。至於內宰二事。則改爲副貳之貳。於酒正式灋。則指爲九式之灋。於園廛漆林諸賦。則謂以什一取民。又於一分中分十一十二二十而三數等而輸之於王。於凌人斬冰。則謂十二月爲建亥之月。先令之於亥月。而後三爲凌室。以待亥子丑三月之藏。亦皆自出新義。而於職方氏之地理山川。尤爲詳悉。蓋祓雖人品卑汚。而於經義。則頗有考據。不以韓侂胄蘇師旦故。掩其著書之功也。
</p><br/></div></body></html>