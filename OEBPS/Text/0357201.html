<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 陶學士集 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->陶學士集 二十卷
</h2>
<!--ed:-->浙江汪汝瑮家藏本
<p>
<!--no:-->明陶安撰。安字主敬。當塗人。元至正八年。中浙江鄉試。入明官至江西行省參知政事。事蹟具明史本傳。其詩一曰辭達集。一曰知新近稾。一曰黃崗寓稾。一曰鶴沙小記。一曰江行雜咏。本各自爲集。此本分體編次。與所作用詞賦。共爲十卷。其文亦十卷。而送人之序引居其半。或以安文章宿望。人得其贈言以爲榮。故求之者多耶。又安以儒臣司著作。於郊社宗廟典禮。皆有奏議。若明初分祭南北郊及四代各一廟之制。皆定於安。又刑律亦安所裁。而集中均不載其文。殆以朝廷公牘。同署者不一人。故不復列入私集也。世言祝壽之序。自歸有光始入集。考此集已有二篇。則不自有光始矣。安聲價亞於宋濂。然學術深醇。其詞皆平正典實。有先正遺風。一代開國之初。應運而生者。其氣象固終不侔也。<br/>
</p></div></body>
</html>