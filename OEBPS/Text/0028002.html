<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 禹貢正義 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->禹貢正義 三卷
</h2>
<!--ed:-->江蘇巡撫採進本
<p>
<!--no:-->國朝曹爾成撰。爾成字得忍。無錫人。是書成於康熙甲寅。據蔡氏集傳爲本。或偶出己見。又於古無稽。如揚之三江。則以爲錢塘江有兩源。北源爲黟江。西源爲太末江。併錢塘而爲三。梁之沱潛。則以爲皆江之別源。非江漢別流。其說導水也。於導河節。以東過洛汭爲禹過之。以大陸爲去河絶遠。禹從洚水取陸路到高平之處。下又北。接上北過洚水。非自大陸又北。於導漾節。過三澨至於大別。亦爲禹取陸路從三澨至大別。下南入於江。接上又東爲滄浪之水而轉南。非自大別而南。於導江節。過九江至於東陵。爲禹從九江取陸路至東陵。下東迤北。接上又東至於澧。非自東陵又東。於導沇水節。以東出於陶邱北。又東爲濟之正派。下至於菏爲分流。南行通泗。又東北接又東正派。非自菏又東北。其又北東入於海。以又北爲分流。北出爲沮而合於灉。以東入於海爲正派。皆膠滯破碎。使文理不相貫也。<br/>
</p></body>
</html>