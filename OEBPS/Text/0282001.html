<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 御定駢字類編 二百四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->御定駢字類編 二百四十卷
</h2>
<p>
<!--no:-->康熙五十八年聖祖仁皇帝敕撰。雍正四年告成。世宗憲皇帝製序頒行。謹案唐以來隸事之書。以韻爲綱者。自顏眞卿韻海鏡源而下。所採諸書。皆齊句尾之一字。而不齊句首之一字。惟林寶元和姓纂。鄧椿古今姓氏書辨證。元人排韻事類氏族大全。以四聲二百六部。分隸諸姓。於覆姓齊其首一字。使以類從。然皆書中之變例。非書中之通例也。淩迪知萬姓統譜。隨姓列名。體例略如韻府。然亦以首一字排比其人。非記事纂言之比也。我聖祖仁皇帝。天裁獨運。始剏造是編。俾與佩文韻府一齊尾字。一齊首字。互爲經緯。相輔而行。凡分十有二門。曰天地。曰時令。曰山水。曰居處。曰珍寶。曰數目。曰方隅。曰采色。曰器物。曰草木。曰鳥獸。曰蟲魚。又補遺一門曰人事。所隸標首之字。凡一千六百有四。每條所引。以經史子集爲次。與佩文韻府同。而引書必著其篇名。引詩文必著其原題。或一題而數首者。必著其爲第幾首。體例更爲精密。學者據是兩編。以考索舊文。隨舉一字。應手可檢。較他類書門目紛繁。每考一事。往往可彼可此。猝不得其部分者。其披尋之難易。固迥不侔矣。<br/>
</p></div></body>
</html>