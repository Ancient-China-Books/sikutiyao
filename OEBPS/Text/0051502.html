<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 春秋左傳正義 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋左傳正義 六十卷
</h2>
<!--ed:-->內府藏本
<p>
<!--no:-->周左丘明傳。晉杜預注。唐孔穎達疏。自劉向劉歆桓譚班固。皆以春秋傳出左丘明。左丘明受經於孔子。魏晉以來儒者。更無異議。至唐趙匡。始謂左氏非丘明。蓋欲攻傳之不合經。必先攻作傳之人非受經於孔子。與王柏欲攻毛詩。先攻毛詩不傳於子夏。其智一也。宋元諸儒。相繼竝起。王安石有春秋解一卷。證左氏非丘明者十一事。陳振孫書錄解題。謂出依託。今未見其書。不知十一事者何據。其餘辨論。惟朱子謂虞不臘矣。爲秦人之語。葉夢得謂紀事終於智伯。當爲六國時人。似爲近理。然考史記秦本紀。稱惠文君十二年始臘。張守節正義。稱秦惠文王始效中國爲之。明古有臘祭。秦至是始用。非至是始創。閻若璩古文尚書疏證。亦駁此說曰。史稱秦文公始有史以記事。秦宣公初志閏月。豈亦中國所無。待秦獨創哉。則臘爲秦禮之說。未可據也。左傳載預斷禍福。無不徵驗。蓋不免從後傅合之。惟哀公九年。稱趙氏其世有亂。後竟不然。是未見後事之證也。經止獲麟。而弟子續至孔子卒。傳載智伯之亡。殆亦後人所續。史記司馬相如傳中有揚雄之語。不能執是一事。指司馬遷爲後漢人也。則載及智伯之說。不足疑也。今仍定爲左丘明作。以祛衆惑。至其作傳之由。則劉知幾躬爲國史之言。最爲確論。疏稱大事書於策者。經之所書。小事書於簡者。傳之所載。觀晉史之書趙盾。齊史之書崔杼及寧殖。所謂載在諸侯之籍者。其文體皆與經合。墨子稱周春秋載杜伯。燕春秋載莊子儀。宋春秋載𵙐觀辜。齊春秋載王里國中里。覈其文體。皆與傳合。經傳同因國史而修。斯爲顯證。知說經去傳。爲舍近而求諸遠矣。漢志載春秋古經十二篇。經十一卷。注曰。公羊穀梁二家。則左氏經文。不著於錄。然杜預集解序。稱分經之年。與傳之年相附比。其義類各隨而解之。陸德明經典釋文曰。舊夫子之經。與丘明之傳各異。杜氏合而釋之。則左傳又自有經。考漢志之文。旣曰古經十二篇矣。不應復云經十一卷。觀公穀二傳皆十一卷。與經十一卷相配。知十一卷爲二傳之經。故有是注。徐彥公羊傳疏曰。左氏先著竹帛。故漢儒謂之古學。則所謂古經十二篇。卽左傳之經。故謂之古刻。漢書者誤連二條爲一耳。今以左傳經文。與二傳校勘。皆左氏義長。知手錄之本。確於口授之本也。言左傳者。孔奇孔嘉之說。久佚不傳。賈逵服虔之說。亦僅偶見他書。今世所傳。惟杜注孔疏爲最古。杜注多強經以就傳。孔疏亦多左杜而右劉。（案劉炫作規過以攻杜解。凡所駁正。孔疏皆以爲非。）是皆篤信專門之過。不能不謂之一失。然有注疏。而後左氏之義明。左氏之義明。而後二百四十二年內。善惡之跡。一一有徵。後儒妄作聰明。以私臆談襃貶者。猶得據傳文以知其謬。則漢晉以來。藉左氏以知經義。宋元以後。更藉左氏以杜臆說矣。傳與注疏。均謂有大功於春秋。可也。<br/>
</p></div></body>
</html>