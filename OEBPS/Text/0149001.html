<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部二十五
<!--sf:-->地理類二
</font><h2>
<!--ti:-->水經注集釋訂譌 四十卷
</h2><p>
<!--no:-->國朝沈炳巽撰。炳巽字繹旃。歸安人。其書據明嘉靖閒黃省曾所刊水經注本。而以己意校定之。多所釐正。又以道元徵引之書。極爲博贍。傳寫旣久。譌誤相仍。因徧檢史記漢書志表。及諸史各志。取其文字異同者。錄於下方。以備參考。其無他書可校者。則闕之。閒附以諸家考訂之說。凡州縣沿革。則悉以今名釋焉。中閒於地理方位。往往有不能詳審。而漫爲臆度者。如漳水注稱絳瀆逕九門城南。又東南逕南宮城北。炳巽釋云。九門城今在藳城縣西北二十里。而不知一在滹沱之南。一在滹沱之北。中隔新河寧晉束鹿晉州。相去甚遠。水經沁水過穀遠縣東。又南過陭氏縣東。此陭氏在潞安府屯留縣西南。卽北魏之寄氏。陭譌作猗。而炳巽釋云。今屬平陽府。則不知漢志有上黨之陭氏。非卽河東之猗氏。他若河水過高唐縣南。道元言河水於縣漯水注之。此下有地理志曰。漯水出東武陽。今漯水上承河水於武陽縣東南。西北逕武陽新城東云云。炳巽以其重見於前。删此存彼。不知下文水自城東北逕東武陽縣故城南。所謂自城者。承武陽新城言也。使如所删。則自城直接高唐。不可通矣。此類皆爲舛誤。然炳巽作此書。凡歷九年而成。丹鉛矻矻。手自點定。其初未見朱謀㙔本。後求得之。而所見大略相同。亦可知其用心之勤。至雖不能盡出前人範圍。而鉤索考證之功。亦未可沒也。
</p><br/></div></body></html>