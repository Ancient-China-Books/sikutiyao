<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部一 正史類一 三國志補注 六卷 附諸史然疑 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部一
<!--sf:-->正史類一
</font><h2>
<!--ti:-->三國志補注 六卷
<!--st:--><font size="-1">附</font>諸史然疑 一卷
</h2>
<!--ed:-->浙江巡撫採進本
<p>
<!--no:-->國朝杭世駿撰。世駿有續方言。已著錄。是書補裴松之三國志注之遺。凡魏志四卷。蜀志吳志各一卷。松之注捃摭繁富。考訂精詳。世無異議。世駿復掇拾殘賸。欲以博洽勝之。故細大不捐。瑕瑜互見。如某人宅在某鄕。某人墓在某里。其體全類圖經。虞茘之鼎錄。陶宏景之刀劍錄。皆按年編入。而鍾繇等傳。書評書品。動輒連篇。其例又如雜記。至於神怪妖異。如嵇康見鬼諸葛亮祭風之類。稗官小說。累牘不休。尤誕謾不足爲據。他如魏文帝角巾彈棊。裴注已引博物志。而又引世說。曹操之發邱摸金。裴注已載陳琳檄。而又引宋書廢帝紀。書名有異。而事迹不殊。亦何取乎屋上之屋。至於崔琬捉刀。劉孝標世說注中已辨裴啓語林之誤。乃棄置劉語。而別引史通之文。張飛豹月烏本出葉廷珪海錄碎事。乃明標葉書。又冠以彙苑之目。大抵愛博嗜奇。故蔓引卮詞。多妨體要。又異苑王粲識礜石事。佚其荆州劉表數言。諸葛亮梁甫吟。不載出藝文類聚。輾轉稗販。疎漏亦多。然如魏文帝紀之王凌謝亭侯一條。明帝紀之孔晏乂一條。陳泰年三十六一條。臧洪傅之徐衆一條。崔琬傳之陳煒一條。華歆傳之東海郡人一條。嚴包交通一條。蔣濟傳之弊勉一條。張遼傳之大呼是名一條。楚王彪傳之徙封白馬一條。蜀志先主傳之譙周爲從事一條。後主傳之不置史官一條。諸葛亮傳之躬耕南陽一條。鄧芝傳之廖化襄陽人一條。吳志孫休傳二子之名一條。太史慈傳之神亭一條。黃蓋傳之黃子廉一條。賀齊傳之徐盛失矛一條。皆參校異同。頗爲精核。餘如黃初五經課試之法。王昶考課五事之目。司馬芝復錢之議。王肅祕書監之表。王象繆襲之撰皇覽。引正義辨鄭元解稽古同天之譌。引後漢書注證宗賊之義。引風俗通證周生爲複姓。引困學紀聞證況長寧爲蜀人。亦皆足以資考證。故書雖蕪雜。而亦未可竟廢焉。末附諸史然疑一卷。亦世駿所撰。皆糾史文之疎漏。凡後漢書十四條。三國志六條。晉書三條。宋書三條。魏書八條。北史六條。陳書三條。蓋後人鈔其遺稾。錄之成帙。其中引史通一條。云習鑿齒以劉爲僞國者。蓋定邪正之途。明順逆之理爾。而檀道鸞稱其當桓氏執政。故撰此書。欲以絕彼瞻烏。防茲逐鹿。審若所言。則鑿齒似未嘗尊蜀者。案此條見史通探賾篇。核其上下文義。蓋傳寫史通者。誤於以劉二字之上脫一不字。其稱謂篇中。自注有曰習氏漢晉春秋。以蜀爲正統。其敍事皆謂蜀先主爲昭烈帝。本書之內。證佐甚明。近時浦起龍刻史通。以此句文義違背。改劉爲魏。猶無大害。世駿竟據誤本。遽發創論。殊失之不考。牛繼馬後一條。責晉書不當襲舊史。全因史通之說。亦不免勦襲。至於三老五更一條。據楊賜伏恭周澤三傳。補杜佑通典之闕。則蔓延於本書之外。於後漢書絕不相關。亦爲自亂其例。然大致訂訛考異。所得爲多。於史學不爲無補。以篇頁無多。附載三國志補注之後。今亦併錄存之。以資參訂云。<br/>
</p></div></body>
</html>