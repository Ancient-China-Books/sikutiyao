<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 平倭錄 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->平倭錄 無卷數
</h2>
<!--ed:-->江蘇周厚堉家藏本
<p>
<!--no:-->不著撰人名氏。紀明任環平倭事蹟。萬歷中吏科給事中翁憲祥。巡撫陝西監察御史吉人重刊。憲祥作前序。人作後序。亦不言爲誰所作也。嘉靖癸丑。倭寇由越入吳。環時爲蘇州府同知。力戰殲之。以功晉山東布政司參政。卒贈光祿卿。是編首乞歸終制疏。蓋環用兵時適丁生母艱。事平因上此疏。次錄諭祭碑文誌銘。及其孫可復所錄事蹟。又以環所著詩文簡牘名山海漫談並列之。末又附後人歌頌詩文。合爲一帙。編次叢雜。漫無體例。海虞陳禹謨說儲。載環方出兵時。以靈棋經占得益友卦。其繇曰。客有王孫。來叩我門。語我福慶。主得蒙恩。薄暮常熟王公鐵果叩門。遂決策進兵。我師大克云云。而此錄無之。蓋小說附會之談。不足據也。<br/>
</p></div></body>
</html>