<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇蔣曾瑩家藏本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->斜川集 十卷
</h2><p>
<!--no:-->舊本題宋蘇過撰。過。軾之季子。字叔黨。斜川其自號也。事蹟附載宋史蘇軾傳。其集文獻通考作十卷。世無傳本。王士禎香祖筆記。稱康熙乙酉。有書賈來益都之顏神鎭。攜蘇過叔黨斜川集。僅二册。價至二百金有奇。惜未得見之。其存佚今不可知。然士禎所記。多傳聞之詞。未必確也。此集乃近時坊閒所刊。其本但有邊闌。而不界每行之烏絲。此本染紙作古色。每頁補畫烏絲。而僞鐫虞山汲古閣毛子晉圖書一印。印於卷末。蓋欲以宋版炫俗。然考晁說之所作蘇過墓誌。過卒於宣和五年。此集中所稱。乃嘉泰開禧諸年號。以及周必大姜堯章韓侂冑諸人。過何從見之。其中所指時事。亦皆在南渡以後。尤爲乖刺。案劉過龍洲集中所載之詩。與此盡同。蓋作僞者因二人同名爲過。而鈔出冒題爲斜川集。刊以漁利耳。龍洲集已別著錄。此本本不足存。以世傳刊本鈔本。不一而足。且卷數與文獻通考所載相合。恐其熒聽。故存其目而辯之焉。
</p><br/></div></body></html>