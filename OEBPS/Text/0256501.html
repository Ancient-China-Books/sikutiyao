<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 井觀瑣言 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->井觀瑣言 三卷
</h2>
<!--ed:-->浙江鮑士恭家藏本
<p>
<!--no:-->舊本題宋閩南鄭瑗撰。鐘人傑唐宋叢書亦作宋人。而書中稱明爲國朝。所評論者多明初人物。決非宋人所爲。考宏治八閩通志載有莆田人鄭瑗字仲璧。成化辛丑進士官至南京禮部郞中。朱彝尊明詩綜。亦載有其人。所著有明省齋集。則此編當卽莆田鄭瑗所作。題宋人者妄也。其書大抵皆考辨故實。品騭古今。頗能有所發明。如論王柏改經之非。斥綱目發明書法考異之曲說。辨李匡乂資暇集解律令之誤。駁史伯璿管窺外編言天地之自相牴牾。及摘胡三省通鑑註所未備。皆中窽要。又引宋書柳元景傳。證魏崔浩因有異圖被誅。特假史事爲名。所論亦有根據。在明人說部中。尚稱典核。惟不喜宋濂。謂其文多浮詞。於性命之學。不甚理會。未免失之過刻。其論諸史紀年之例。尤偏駁不足爲據云。<br/>
</p></div></body>
</html>