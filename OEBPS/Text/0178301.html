<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 欽定天祿琳琅書目 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->欽定天祿琳琅書目 十卷
</h2>
<p>
<!--no:-->乾隆四十年奉敕撰。初。乾隆九年。命內直諸臣。檢閱祕府藏書。擇其善本。進呈御覽。於昭仁殿列架庋置。賜名曰天祿琳琅。迄今三十餘年。祕笈珍函。蒐羅益富。又以詔求遺籍。充四庫之藏。宛委叢編。嫏嬛墜簡。咸出應昌期。因掇其菁華。重加整比。併命編爲目錄。以垂示方來。冠以丁卯御題昭仁殿時。及乙未重華宮茶宴。用天祿琳琅聯句詩。其書亦以經史子集爲類。而每類之中。宋金元明刊版。及影寫宋本。各以時代爲次。或一書而兩刻皆工緻。則兩本並存。猶尤袤遂初堂書目例也。一版而兩印皆精好。亦兩本並存。猶漢祕書有副例也。（案事見漢書敍傳。）每書各有解題。詳其鋟梓年月。及收藏家題識印記。並一一考其時代爵里。著授受之源流。案張彥遠歷代名畫記有論十六篇。其十一記鑒識收藏閱玩。十二記自古跋尾押署。十三記自古公私印記。自後賞鑒諸家。遞相祖述。至鐵網珊瑚所載書畫。始於是事特詳。然藏書著錄。則未有辨訂及此者。卽錢曾於也是園書目之外。別出讀書敏求記。述所藏舊刻舊鈔。亦粗具梗概。不能如是之條析也。至於每書之首。多有御製詩文題識。並恭錄於舊跋之前。奎藻光華。增輝簡册。旁稽舊典。自古帝王。惟唐太宗有賦尚書一篇。詠司馬彪續漢志一篇。宋徽宗有題南唐舊本金樓子一篇而已。未有乙覽之博。宸章之富。品題之精確如是者。臣等繕錄之下。益頌鑒別之詳明。聖學高深。超軼乎三古也。<br/>
</p></div></body>
</html>