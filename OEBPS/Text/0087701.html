<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->經部四十一
<!--sf:-->小學類二
</font><h2>
<!--ti:-->篆隸考異 二卷
</h2><p>
<!--no:-->國朝周靖撰。靖字敉寧。吳縣人。明吏部文選司郎中周順昌之曾孫也。是書辨別篆隸同異。用意與張有復古編相類。其小異者。有書以篆文爲綱。而附列隸字之正俗。此則以隸字爲綱。於合六書者。註曰隸。不合六書者。註曰俗。於隸相通。而篆則不相假借者。註曰別。（如隸字好醜之好。與好惡之好爲一字。篆則分好𡚽二字之類。）而各列篆文於其下。又說文分五百四十。此則以隸字點畫多少爲次。分部二百五十有七。俾讀者以所共知。通其所未知。較易於尋檢。大旨斟酌於古今之閒。盡斥鄙俚杜撰之文。而亦不爲怪僻難行之論。其凡例有曰。庖犧畫卦。已開書契之宗。降至小篆。無慮幾變。然許叔重以前。雖有周鼓秦碑。究無成書可據。故鄭樵曰。六書無傳。惟藉說文。此考以說文爲主。鐘鼎款識。一概不錄又曰如犅䒼等字。止載說文。而剛曲見於經史。反覺簡易。此考寧取其簡。不取其繁。故去牛與艸。是非悖謬說文。實欲羽翼經史。閱者可舉一以例百云云。汪琬作是書序。亦以泥古變古。二者交譏。而稱是書上引六經。旁及子史。究其本末。析其是非。至詳至悉。而未嘗有詭異之說。其論允矣。其書未有刊版。此本篇康熙丙辰。長洲文倉所手錄。篆文頗爲工整。迥非鈔胥所能。驗其私印。有小停雲字。蓋文徵明之裔。故筆法猶有家傳歟。今錄存其書。以著顏元孫去泰去甚之義。俾從俗而戾古。與從古而不可行於今者。均知所別擇焉。
</p><br/></div></body></html>