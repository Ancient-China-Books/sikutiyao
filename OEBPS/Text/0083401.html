<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 爾雅註 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->爾雅註 三卷
</h2>
<!--ed:-->兩淮鹽政採進本
<p>
<!--no:-->宋鄭樵撰。樵字漁仲。莆田人。居夾漈山中。因以爲號。又自稱西溪逸民。紹興閒。以薦召對。授右迪功郎兵部架閣。尋改監潭州南嶽廟。給札歸。鈔所撰通志。書成。入爲樞密院編修。事蹟具宋史儒林傳。南宋諸儒。大抵崇義理而疎考證。故樵以博洽傲睨一時。遂至肆作聰明。詆諆毛鄭。其詩辨妄一書。開數百年杜撰說經之捷徑。爲通儒之所深非。惟作是書。乃通其所可通。闕其所不可通。文似簡略。而絕無穿鑿附會之失。於說爾雅家爲善本。中閒駁正舊文。如後序中所列饘餬訊言襺袍袞黻四條。峨峨丁丁嚶嚶三條。註中所列釋詁台朕陽之予爲我。賚畀卜之予爲與一條。關關噰噰當入釋訓一條。釋親據左傳辨正娣姒一條。釋天謂之景風上脫文一條。星名脫實沈鶉首鶉尾三次一條。釋水天子造舟一條。釋蟲食根蟊一條。釋魚鯉鱣一條。蝮虺首大如臂一條。皆極精確。惟魚枕謂之丁一條。牽引假借。以就其六書略之說。又堅執作爾雅者江南人。凡郭璞所云蜀語河中語者。悉駁辨之。是則偏僻之過。習氣猶未盡除。又汪師韓集。有書此書後一篇。駁其誤改郭註者。以劉劉杙爲安石榴。以齧雕蓬爲其米雕胡二條。補郭註而未確者。孟勉也以爲孟卽暋。於代也以爲更詞二條。仍郭註之誤未改者。訓郵過也。爲道路所經過。不知郵古字同甚尢。訓比目魚爲王餘。不知吳都賦雙則比目片則王餘二條。亦頗中其失。至於議其釋言篇內經文。脫弇同也三字。釋水篇內經文。脫水之由膝以下爲揭至爲厲十八字。釋草篇內經文。脫葦醜芳三字。釋魚篇內經文。脫蛭蟣二字。釋鳥篇內脫倉庚黧黃也五字。皆當爲毛氏刊本之誤。併以詆樵。則過矣。<br/>
</p></div></body>
</html>