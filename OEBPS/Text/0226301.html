<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十九
<!--sf:-->術數類二
</font><h2>
<!--ti:-->月波洞中記 二卷
</h2><p>
<!--no:-->案月波洞中記。見於宋鄭樵通志藝文略者一卷。稱老君記於太白山月波洞。凡九篇。晁公武讀書志亦載此書一卷。序稱唐任逍遙得之於太白山月波洞石壁上。凡九篇。相形術也。與藝文略所記竝合。宋史藝文志載月波洞中龜鑑一卷。又月波洞中記一卷。皆無撰人姓氏。其爲一書異名。抑或兩本別行。已無可考。自來術家。亦罕有徵引。惟永樂大典。所載尚存。核其體例。蓋猶據宋時刊本錄入。竝有原序一篇。稱老君題在太白山鴻靈溪月波洞中七星南龕石壁閒。其說與藝文略相符。而序中不及任逍遙之名。則亦非晁氏所見之舊矣。序末又題赤烏二十年七月二十三日。案相術自左傳已載。而序中乃獨稱鍾呂二眞人。鍾離權生於漢代。其事已屬渺茫。呂則唐之洞賓。傳記鑿然。何由三國時人得以預知名姓。且赤烏紀號盡十三年。又安得有二十年。明爲不學之徒。依託附會。其妄殆不足與辨。特以其所論相法。視後來俗本。較爲精晰。當必有所傳授。篇目自仙濟至玉枕九章。其詞亦頗古奧。蓋旣鄭樵晁公武所言之九篇。疑原本實止於此。故諸家著錄。皆稱一卷。九篇以下。或爲後人所附益。未可知也。然相傳已久。今亦不復删汰。以篇頁稍多。析爲二卷。以便循覽。且微示原本與續入之別焉。
</p><br/></div></body></html>