<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 九華詩集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->九華詩集 一卷
</h2>
<!--ed:-->浙江鮑士恭家藏本
<p>
<!--no:-->宋陳巖撰。巖字淸隱。靑陽人。咸淳末屢舉進士不第。入元遂隱居不仕。築室於所居高陽河。日嘯歌其內。出則徧遊九華之勝。至一處則作一詩紀之。名九華詩集。前有至大戊申同里方時發序。稱以山之東西繪爲圖本。繡入於梓。與遠方朋友共之。詩人陳淸隱吟咏有舊版。兵燬不全。此二百一十篇。乃綴拾於散佚之餘者。捐帑重梓。俾詩與山相照耀於無窮。是時發本刻九華山圖。而以巖詩附於後。今圖佚而詩集獨存。篇數與時發序合。蓋猶原本。巖以大德三年己亥卒。而時發序作於戊申。則巖歿後之十年也。其詩皆七言絕句。凡咏名勝者二百七首。咏物產者三首。九華山自唐以李白得名。詩家多有題咏。而取泉石洞壑之勝。徧加品目。實莫備於是編。其詩亦俱蕭灑出塵。絕去畦逕。有高人逸士風格。不僅足供山志採擇而已。集後附釋希坦詩十一首。乃後人從池州府志錄入。中有可與巖詩互證者。亦竝仍其舊存之焉。<br/>
</p></div></body>
</html>