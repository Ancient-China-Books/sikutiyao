<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 劉彥昺集 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->劉彥昺集 九卷
</h2>
<!--ed:-->編修汪如藻家藏本
<p>
<!--no:-->明劉炳撰。炳字彥昺。以字行。鄱陽人。洪武初獻書言事。授中書典籤。出爲大都督府掌記。除東阿知縣。閱兩考引疾歸。明史文苑傳。附載王冕傳中。所著詩文。本名春雨軒集。乃其門人劉子昇所編。楊維楨嘗爲評定。其評亦附載集中。維楨及危素宋濂徐矩。皆爲作序。王褘俞貞木周象初。皆爲作跋。此本題曰劉彥昺集。不知何人所改也。炳當元季兵亂時。與弟煜。結里閈相保。寇至輒却走。依余闕於安慶。以其孤軍不振辭歸。蓋亦才識之士。故詩格伉爽挺拔。類其爲人。惟末附雜文一卷。氣象薾弱。殊遜其詩。知所長不在此。特以餘事及之耳。案炳事蹟略具明史文苑傅中。而江西通志。引豫章人物志所紀炳歷官本末。與史多有不合。如史云炳至正中從軍於浙。而志乃云爲參政于光使金陵。不知所據。史云。炳以言事爲典籤。而志乃云先參贊沐總制守鎭江。尋授廣東衞知事。考其弔余闕墓文結銜。稱大都督府掌記。在洪武十二年。而哀曹國公詩。有三年參記府句。沐西平輓詩。有十年參幕府句。李文忠以洪武三年領大都督事。沐英以洪武四年同知大都督府。以年數計之。不應未授典籤。先參贊沐英軍事。前後亦相舛迕。蓋稗官野史。傳聞異詞。往往如此。今一以史文爲據。而竝存其同異。以備考核。又舊本中書元國號皆作原字。蓋以明初刊版之時。猶未奉二名不偏諱之詔。故以原代元。而傳寫者仍之歟。事隔前朝。理無避忌。今悉改正從本文焉。<br/>
</p></body>
</html>