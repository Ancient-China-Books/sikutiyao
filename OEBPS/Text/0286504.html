<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十八 類書類存目二 五車韻瑞 一百六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十八
<!--sf:-->類書類存目二
</font><h2>
<!--ti:-->五車韻瑞 一百六十卷
</h2>
<!--ed:-->通行本
<p>
<!--no:-->明凌稚隆撰。稚隆有春秋左傳評註測義。已著錄。是編因韻府羣玉。而稍變其體例。每韻之下。先列小篆一字。然後隨韻隸事。其排纂之序。曰經。曰史。曰子。曰集。曰雜。又以賦頌歌詩之類。分體標名。綴列於後。其曰雜者。蓋仙經佛典之言。考梁阮孝緒作七錄。以釋道別爲門目。不入子家。稚隆區而別之。猶爲有說。至賦頌歌詩諸體。本皆集部之文。而別立諸名。殊無義例。昔陰氏韻府羣玉。前人病其龐雜無倫。然其時去宋未遠。多見舊本。故朱彝尊跋其書。尚以所引杜詩老去詩篇渾漫與句。爲足資考證。稚隆此書。名爲廣所未備。而舛謬彌滋。且往往杜撰增添。非本書所有。如平淮西碑下引舊唐史一條。併載入千載斷碑人膾炙不知世有段文昌二句。此二句乃宋人之語。爲蔡京改撰儲祥觀碑而作。舊唐書實無此文。如云別一舊唐史。則唐宋以來著錄者實無此目。如斯之類。觸處皆然。又出陰氏書下。謝肇淛序。乃謂韻府羣玉爲耳食。獨盛推此編。可謂曲阿所好矣。<br/>
</p></div></body>
</html>