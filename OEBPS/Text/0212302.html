<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 外科精義 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->外科精義 二卷
</h2>
<!--ed:-->江蘇巡撫採進本
<p>
<!--no:-->元齊德之撰。德之始末未詳。惟其結銜稱醫學博士充御藥院外科太醫。是編先論後方。於瘡腫診候淺深虛實。最爲詳盡。考周禮天官。瘍醫掌腫瘍潰瘍金瘍折瘍之祝藥劀殺之齊。註曰劀謂刮去膿血。殺謂以藥食其惡肉。又曰凡療瘍以五毒攻之。註曰今醫方有五毒之藥。合黃堥置石膽丹砂雄黃礜石慈石其中燒之。三日三夜。其烟上著以鷄羽掃取之以注創。惡肉破骨則盡出。又曰以五氣養之。以五藥療之。以五味節之。註曰既劀殺而攻盡其宿肉。乃養之也。五氣當作五穀。字之誤也。節節成其藥之力云云。是則古者瘍醫。攻補兼施之明證。後之瘍醫。惟持攻毒之方。治其外而不治內。治其末而不治本。故所失恆多。德之此書。務審病之所以然。而量其陰陽強弱以施療。故於瘍科之中。最爲善本。書中無一字及李杲。李杲平生。亦不以外科著。原本附東垣十書之末。蓋坊刻雜合之本。取以備十書之數。與所載朱震亨書。均爲濫入。孫一奎赤水元珠引之。竟稱東垣外科精義。不考甚矣。<br/>
</p></div></body>
</html>