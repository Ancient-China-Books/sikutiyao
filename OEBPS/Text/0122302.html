<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 華野疏稿 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->華野疏稿 五卷
</h2>
<!--ed:-->山東巡撫採進本
<p>
<!--no:-->國朝郭琇撰。琇卽墨人。華野其字也。康熙庚戌進士。官至湖廣總督。此編乃其歷官奏疏。起康熙二十七年。迄四十一年。凡四十四篇。疏末多載原奉諭旨。蓋琇所恭錄。而其後人併敬刊也。琇初由吳江知縣行取入臺。卽劾罷大學士明珠余國柱等。聖祖仁皇帝嘉其敢言。洊擢左僉都御史。進左都御史。復劾奏王鴻緒高士奇徐乾學等。黨援交通。亦皆譴退。後緣事鐫秩。復起爲湖廣總督。在官四年。別以紅苗搶掠一事褫職歸。蓋當其彈抨得實。則拔擢以旌其忠。當其貽誤封疆。則罷斥以明其罪。仰見聖祖仁皇帝行政用人。大公獨斷。賞罰悉視其自取。而無一毫畸輕畸重於其閒。前者纂輯五朝國史列傳。特命於明珠傳中。載琇劾疏全文。毋庸删削。嗣復命於王鴻緒高士奇徐乾學諸傳中。補載琇之劾疏。毋庸隱諱。並復頒示綸音。闡明其進退之由。俾共知琇之擢用。無人能排擠報復。琇之罷官。亦非由有人傾軋。百爾臣工。仰承誥誡。已無不曉然共喻。臣等謹錄琇此編。並恭錄前奉諭旨。冠諸卷端。庶彝訓昭然。永垂成憲。益共知所警勵焉。（以上專集）<br/>
</p></div></body>
</html>