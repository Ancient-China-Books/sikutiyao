<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三 編年類 宋季三朝政要 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三
<!--sf:-->編年類
</font><h2>
<!--ti:-->宋季三朝政要 六卷
</h2>
<!--ed:-->編修汪如藻家藏本
<p>
<!--no:-->不著撰人名氏。卷首題詞。稱理宗國史。爲元載入北都。無復可考。故纂集理度二朝及幼主本末。附以廣益二王事。其體亦編年之流。蓋宋之遺老所爲也。然理宗以後國史。修宋史者實見之。故本紀所載。反詳於是書。又是書得於傳聞。不無舛誤。其最甚者。謂寶慶元年趙葵趙范全子才。建守河據關之議。遣楊誼張迪據洛陽。與北軍戰潰歸。案寶慶元年。葵范名位猶微。其後五年。范始爲安撫副使。葵始爲淮東提刑。討李全。子才乃爲參議官。至端平元年滅金。子才乃爲關陝制置使。知河南府西京留守。有洛陽潰敗之事。上距寳慶元年九年矣。所紀非實也。其餘敍次。亦乏體要。然宋末軼事頗詳。多有史所不載者。存之亦可備參考也。其以理宗度宗瀛國公。稱爲三朝。而廣益二王。則從附錄。體例頗公。卷末論宋之亡。謂君無失德。歸咎權相。持論亦頗正。而忽推演命數。兼陳因果。轉置人事爲固然。殊乖勸戒之旨。殆欲附徐鉉作李煜墓誌之義。而失之者歟。<br/>
</p></div></body>
</html>