<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十七 詩類存目一 國風尊經 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十七
<!--sf:-->詩類存目一
</font><h2>
<!--ti:-->國風尊經 一卷
</h2>
<!--ed:-->編修朱筠家藏本
<p>
<!--no:-->舊本題明陶宗儀撰。宗儀字九成。黃巖人。元末舉進士不中。卽棄去。累辭辟舉。洪武中乃出爲教官。事蹟具明史文苑傳。是書前有宗儀自序。案孫作滄螺集。有陶九成小傳。備列其生平著述。無此書名。明史藝文志。及朱彝尊經義考。皆不著錄。其書多用字說。如序中解大小雅云。雅知風者也。故名相風。解君子好逑。云逑從求從行。謂行而求之也。解參差荇菜。云荇從草從行。謂草生水中。而東西行者也。解左右芼之。云芼從草從毛。言以菜加於食物之上。如毛之附麗於外。解螽斯羽。云螽從冬從虫。蓋子產於冬。而生於春也。解招招舟子。云招從手從召。謂舉手召也。解簡兮。云竹閒爲簡。言衆工來會。如竹之稠密也。解隰有苓。云未知何草。然從草從令。草之善者。解終窶且貧之窶。從空從婁。謂上下皆空也。貧從分從貝。謂所有輒散也。解靜女其姝。云姝女顏之若朱者。解中冓之言。云冓之爲文。有材木從橫層累增高之義。中冓當國之中而構者。則君之居也。其穿鑿不通。不可枚舉。其最謬者。如謂桑中爲關雎之遺。是以淫女擬聖后也。謂人之無良。我以爲兄。兄者長也。居上爲民長也。毛氏以爲君之兄者。非也。自古以來。有稱君爲兄者乎。宗儀亦何至於此。核其詞氣。似明萬歷以後人。蓋贋託也。惟卷耳葛覃二詩。其說似近情理。然以國策觸讋之語。證古者諸侯之女無歸寧之禮。則又不然。息媯歸寧而過蔡。獻舞止享而召兵。其事具載左傳。安得謂其必無。以觸讋之言疑古禮。是猶以華督目逆一事。疑古婦人無出必蔽面之禮。以崔杼見棠姜一事。疑古婦人無幃哭之禮。以陶嬰中夜悲鳴一語。疑古寡婦無不夜哭之禮也。豈通論乎。原目自周南至曹風。惟無豳風。此本僅至衞風而止。蓋佚其半。然如此妄謬之書。佚亦正不足惜耳。<br/>
</p></body>
</html>