<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 屏巖小稾 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->屏巖小稾 一卷
</h2>
<!--ed:-->編修汪如藻家藏本
<p>
<!--no:-->元張觀光撰。觀光字直夫。東陽人。其始末未詳。集中有和仇山村九日吟。而晚春卽事詩。中有杜鵑亡國恨。歸鶴故鄉情句。蓋宋末元初人。又有甲子歲旦詩。考景定五年爲甲子。元泰定元年亦爲甲子。詩中有歲換上元新甲子句。以歷家三元之次推之。上元甲子。當屬泰定。觀其除夕卽事詩中稱明朝年八十。則得壽頗長。其時猶相及也。詩多窮途之感。蓋不遇之士。惟贈談命姚月壺詩。有試把五行推測看。廣文官冷幾時春句。其殆曾爲學官歟。全集皆格意淸淺。頗窘於邊幅。然吐屬婉秀。無鉤章棘句之態。越中詩社。以枕易爲題。李應祈次其甲乙。以觀光爲第一。其詩今見集中。併載應祈批。稱其若紛紛盆盎中得古壘洗。<span class="jiazhu">案黃庚月屋漫稾。亦稱以枕易詩爲李侍郞取第一。一試有兩第一。必有一僞。然無可考證。謹附識於此。</span>又有梅魂七言律詩一首。註曰。武林試中選。秋色五言律詩一首。註曰山陰詩社中選。蓋在當日。亦以吟咏擅名矣。<br/>
</p></div></body>
</html>