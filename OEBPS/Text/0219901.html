<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 孫子算經 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->孫子算經 三卷
</h2>
<!--ed:-->永樂大典本
<p>
<!--no:-->案隋書經籍志。有孫子算經二卷。不著其名。亦不著其時代。唐書藝文志。稱李淳風註甄鸞孫子算經三卷。於孫子上冠以甄鸞。蓋如淳風之註周髀算經。因鸞所註。更加辨論也。隋書論審度。引孫子算術。蠶所生吐絲爲忽。十忽爲秒。十秒爲豪。十豪爲釐。十釐爲分。本書乃作十忽爲一絲。十絲爲一豪。又論嘉量。引孫子算術。六粟爲圭。十圭爲秒。十秒爲撮。十撮爲勺。十勺爲合。本書乃作十圭爲一撮。十撮爲一秒。十秒爲一勺。考之夏侯陽算經引田曹倉曹。亦如本書。而隋書中所引。與史傳往往多合。蓋古書傳本不一。校訂之儒。各有證據。無妨參差互見也。唐之選舉。算學孫子五曹。共限一歲習肄。於後來諸算術中。特爲近古。第不知孫子何許人。朱彝尊曝書亭集。五曹算經跋云。相傳其法出於孫武。然孫子別有算經。考古者存其說可爾。又有孫子算經跋云。首言度量所起。合乎兵法地生度度生量量生數之文。次言乘除之法。設爲之數。十三篇中所云。廓地分利委積遠輸貴賤兵役分數。比之九章方田粟米差分商功均輸盈不足之目。往往相符。而要在得算多。多算勝。以是知此編非僞託也云云。合二跋觀之。彝尊之意。蓋以爲確出於孫武。今考書內設問。有云長安洛陽相去九百里。又云佛書二十九章。章六十三字。則後漢明帝以後人語。孫武春秋末人。安有是語乎。舊本久佚。今從永樂大典所載。裒集編次。仍爲三卷。其甄李二家之註。則不可復考。是則姚廣孝等裂割刊削之過矣。<br/>
</p></div></body>
</html>