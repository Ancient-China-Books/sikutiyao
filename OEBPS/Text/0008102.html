<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 周易玩辭困學記 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部五
<!--sf:-->易類五
</font><h2>
<!--ti:-->周易玩辭困學記 十五卷
</h2>
<!--ed:-->山東巡撫採進本
<p>
<!--no:-->明張次仲撰。次仲字元帖。海寧人。天啓辛酉舉人。是書前有自序。謂賦性顓愚。不敢侈談象數。又雅不信讖緯之說。惟於語言文字閒。求其諦當有益身心者。輒便疏錄。歳久成帙。經二十餘年。凡六七易稾而後成。持論最爲篤實。於乾卦遵用王弼本。以便解詁。而仍列鄭康成本於簡端。前集諸儒之論及己論數十條。爲讀易大意。其所論辨。如謂八卦因重之法。自十六三十二以至六十四卦。變某卦自某卦而來。皆夫子所不言。河圖洛書之外。別無他圖。後人依託夫子之言。而支離蔓衍。又謂一卦六爻。如主伯亞旅。無此以爲君子彼以爲小人反背錯綜之理。蓋掃除轇轕之說。獨以義理爲宗者。雖盡廢諸家義例。未免開臆斷之門。然其盡廢諸圖。則實有劖削榛蕪之力。且大旨切於人事。於學者較爲有裨。視繪畫連篇。徒類算經奕譜。而易理轉置不講者。勝之遠矣。<br/>
</p></body>
</html>