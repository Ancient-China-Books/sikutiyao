<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十九 雜家類存目六 匡林 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十九
<!--sf:-->雜家類存目六
</font><h2>
<!--ti:-->匡林 二卷
</h2>
<!--ed:-->浙江汪汝瑮家藏本
<p>
<!--no:-->國朝毛先舒撰。先舒有聲韻叢說。已著錄。是編皆其議論之文。裒爲一集。自序稱讀蘇軾志林。稽諸事理。時或戾焉。因偶爲駁正數段。更取他作之類似者併錄之。得若干篇。名曰匡林。則是書立名。當匡正志林之義。而與軾辨者僅二三條。其餘皆自錄集中雜文。與近人辨者。然則以裒聚衆作謂之林。以力排俗論謂之匡。觀其小匡文鈔序。以小有所匡爲說。可互證也。先舒嘗與毛奇齡書。戒其詆訶太甚。故持論不似奇齡之獷。然習尚實似奇齡。但奇齡喜談經。先舒喜談史。奇齡好蔓引典籍。先舒好推究事理。奇齡好與古人爭。先舒好與今人爭耳。其中如謂春秋不書隱公卽位。所以誅平王。鄭伯克段之事。罪在段。不在鄭伯。齊桓首止之盟。定王世子爲大惡。皆故爲高論。牽引夢與九齡之文。以駁艾南英。亦頗附會。使盡如其題杜詩註之類。則善矣。<br/>
</p></div></body>
</html>