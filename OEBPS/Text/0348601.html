<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 魯齋遺書 八卷 附錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->魯齋遺書 八卷
<!--ti:-->附錄 二卷
</h2>
<!--ed:-->左都御史張若溎家藏本
<p>
<!--no:-->元許衡撰。衡有讀易私言。已著錄。初衡七世孫壻郝亞卿。輯其遺文未竟。河內教諭宰廷俊繼成之。何塘爲之序。嘉靖乙酉。山陰蕭鳴鳳校刊於汴。自爲之序。序後復有題識云。鳴鳳方校是書。適應內翰元宗奉使過汴。謂舊本次第。似有未當。乃重編如左。續得內法及大學中庸直解。俱以次增入。舊本名魯齋全書。竊謂先生之書。尚多散佚。未敢謂之全也。故更名遺書。蓋此本爲應良所重編。而鳴鳳更名者也。首二卷爲語錄。第三卷爲小學大義直說。大學要略。大學直解。第四卷分上下。上爲中庸直解。下爲讀易私言。讀文獻公揲蓍說。及陰陽消長一篇。第五卷爲奏疏。第六卷亦分上下。上爲雜著。下爲書狀。第七第八卷爲詩樂府。附錄二卷。則像贊誥敕之類。及後人題識之文。其書爲後人所裒輯。無所別擇。如大學中庸直解。皆課蒙之書。詞求通俗。無所發明。其編年歌括。尤不宜列之集內。一槩刊行。非衡本意。然衡平生議論宗旨。亦頗賴此編以存。棄其蕪雜。取其精英。在讀者別擇之耳。其文章無意修詞。而自然明白醇正。諸體詩亦具有風格。尤講學家所難得也。<br/>
</p></body>
</html>