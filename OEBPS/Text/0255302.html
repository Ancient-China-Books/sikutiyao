<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 隱居通議 三十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->隱居通議 三十一卷
</h2>
<!--ed:-->江西巡撫採進本
<p>
<!--no:-->元劉壎撰。壎字起潛。南豐人。書中自稱開慶元年年二十。則宋亡之時巳年三十六。故於宋多內詞。然書中又稱至大辛亥爲南劍州學官。計其年已七十二矣。日暮途窮。復食元祿。而是書乃以隱居爲名。殊不可解。考其水雲村稾中。延祐己未重題梅氏海棠詩。有花甲重周人八十之句。則壎入元四十四年尚存。最爲老壽。是書當其晚歲退休時所著也。凡分十一門。理學三卷。古賦二卷。詩歌七卷。文章八卷。駢儷三卷。經史三卷。禮樂造化地理鬼神雜錄各一卷。其論理學。以悟爲宗。尊陸九淵爲正傳。而援引朱子以合之。至謂朱子後與道士白玉蟾游。始知讀書爲徒勞。蓋姚江晚年定論之說。源出於此。皆鄉曲門戶之私。無庸深辨。其經史以下六門。考證亦未爲精核。且多餖飣。而鬼神一門。尤近於稗官小說。惟評詩論文之二十卷。則壎生於宋末。舊集多存。其所稱引之文。今多未見。其管帙。其所稱引之人。今亦多莫識其姓名。又多備錄全篇。首尾完具。足以補諸家總集之遺。如宋璟梅花賦。今惟據田藝衡留靑日札傳鮮于樞所書一篇。又據李綱忠定集。知原賦已亡。綱爲補作。今觀壎所錄。知宋元閒行於世者。乃有二本。又如陸游之從韓侂冑。以牽於愛妾幼子之故。爲他書之所未言。厲鶚宋詩紀事。載李義山詩。不能舉其仕履。觀壎所記。乃知其嘗以江東提荊守池州。凡此之類。頗足以廣聞見。至於論詩論文。尤多前輩緒餘。皆出於諸家說部之外。於徵文考獻。皆爲有稗。固談藝者所必錄也。壎所著水雲村稾。世有二本。其一本別題曰泯稾。卷帙頗少。不知何人删取是書三分之一。附諸稾末。殊爲闕略。此爲三十一卷之足本。固罕覯之祕笈矣。書中閒有案語。蓋其後人所附。自署其名曰凝。考國初有南豐劉凝字二至。嘗撰稽禮辨論。韻原表。石鼓文定本三書。或卽其人歟。<br/>
</p></body>
</html>