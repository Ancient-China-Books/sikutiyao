<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 山海經廣註 十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->山海經廣註 十八卷
</h2>
<!--ed:-->浙江巡撫採進本
<p>
<!--no:-->國朝吳任臣撰。任臣有十國春秋。已著錄。是書因郭璞山海經註而補之。故曰廣註。於名物訓詁山川道里。皆有所訂正。雖嗜奇愛博。引據稍繁。如堂庭山之黃金。靑邱山之鴛鴦。雖販婦傭奴。皆識其物。而㫄徵典籍。未免贅疣。卷首冠雜述一篇。亦涉宂蔓。然掎摭宏富。多足爲考證之資。所列逸文三十四條。自楊愼丹鉛錄以下十八條。皆明代之書。所見實無別本。其爲稗販誤記。無可致疑。至應劭漢書註以下十四條。則或古本有異。亦頗足以廣見聞也。舊本載圖五卷。分爲五類。曰靈祇。曰異域。曰獸族。曰羽禽。曰鱗介。云本宋咸平舒雅舊稾。雅本之張僧繇。其說影響依稀。未之敢據。其圖亦以意爲之。無論不眞出雅與僧繇。卽說果確實。二人亦何由見而圖之。故今惟錄其註。圖則從删。又前列引用書目五百三十餘種。多採自類書。虛陳名目。亦不瑣錄焉。<br/>
</p></div></body>
</html>