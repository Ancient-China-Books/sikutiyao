<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋三傳辨疑 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋三傳辨疑 二十卷
</h2>
<!--ed:-->永樂大典本
<p>
<!--no:-->元程端學撰。是書以攻駁三傳爲主。凡端學以爲可疑者。皆摘錄經文傳文。而疏辨於下。大抵先存一必欲廢傳之心。而百計以求其瑕纇。求之不得。則以不可信一語概之。蓋不信三傳之說。剙於啖助趙匡。<span class="jiazhu">案韓愈贈盧仝詩。有春秋三傳束高閣。獨抱遺經究終始之句。仝與啖趙同時。蓋亦宗二家之說者。以所作春秋摘微已佚。故今據現存之書。惟稱啖趙。</span>其後析爲三派。孫復尊王發微以下。棄傳而不駁傳者也。劉敞春秋權衡以下。駁三傳之義例者也。葉夢得春秋讞以下。駁三傳之典故者也。至於端學。乃兼三派而用之。且併以左傳爲僞撰。變本加厲。罔顧其安。至是而橫流極矣。平心而論。左氏身爲國史。記錄最眞。公羊穀梁去聖人未遠。見聞較近。必斥其一無可信。世寧復有可信之書。此眞妄搆虛辭。深誣先哲。至於襃貶之義例。則左氏所見原疎。公穀兩家。書由口授。經師附益。不免私增。誠不及後來之精密。端學此書。於研求書法。糾正是非。亦千慮不無一得。固未可惡其剛愎。遂概屏其說也。通志堂經解所刊。有本義。有或問。而不及此書。據納喇性德之序。蓋以殘闕而置之。此本爲浙江吳玉墀家所藏。第一卷蠹蝕最甚。有每行惟存數字者。然第二卷以下。則尚皆完整。今以永樂大典所加載。校補其文。遂復爲全帙。吳本於左氏所載諸軼事。每條之下。俱注非本義不錄字。疑爲端學定稾之時。加以簽題。俾從刪削。而繕寫者仍誤存之也。以原本如是。今亦姑仍其舊焉。<br/>
</p></div></body>
</html>