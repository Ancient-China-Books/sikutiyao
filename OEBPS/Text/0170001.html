<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 西漢會要 七十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->西漢會要 七十卷
</h2>
<!--ed:-->浙江汪啓淑家藏本
<p>
<!--no:-->宋徐天麟撰。天麟字仲祥。臨江人。開禧元年進士。調撫州教授。歷武學博士。通判惠潭二州。權知英德府。事蹟附見宋史徐夢莘傳。傳稱天麟爲通直郞得之之子。夢莘之從子。晁公武讀書志。則稱爲夢莘之子。考樓鑰攻媿集。有西漢會要序。曰徐思叔爲左氏國紀。其兄秘閣商老。爲北盟錄。已而思叔之子孟堅。著漢官考。次子仲祥。又作漢會要。商老。夢莘之字。思叔。得之之字也。然則史不誤而晁氏誤矣。其書仿唐會要之體。取漢書所載制度典章。見於紀志表傳者。以類相從。分門編載。其無可隸者。亦依蘇冕舊例。以雜錄附之。凡分十有五門。共三百六十七事。嘉定四年。具表進之於朝。有旨付尚書省。藏之秘閣。班固書最稱博贍。於一代禮樂刑政。悉綜括其大端。而理密文繁。驟難得其體要。天麟爲之區分別白。經緯本末。一一犂然。其詮次極爲精審。惟所採祇據本史。故於漢制之見於他書者。概不採掇。未免失之於隘。又如輿服門中。於司馬相如揚雄諸賦。鋪張揚厲之語。一概摘入。殊非事實。亦爲有乖義例。然其貫串詳洽。實未有能過之者。昔人稱顏師古爲漢書功臣。若天麟者。固亦無媿斯目矣。<br/>
</p></body>
</html>