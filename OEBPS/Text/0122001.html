<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 訥谿奏疏 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->訥谿奏疏 一卷
</h2>
<!--ed:-->浙江巡撫採進本
<p>
<!--no:-->明周怡撰。怡字順之。號都峯。改號訥谿。太平人。嘉靖戊戌進士。授順德府推官。擢吏科給事中。以疏劾嚴嵩廷杖。下錦衣獄三年。世宗感乩仙之言。得與楊爵劉魁同出獄。未幾。以熊浹劾乩仙誣妄。激世宗怒。復逮入獄。又二年。始得釋。隆慶初。召爲太常寺少卿。又上疏忤中官。外調山東按察使僉事。稍遷司業。仍爲太常寺少卿以卒。蓋其平生觸犯權倖。至再至三。困踣顚連。僅存一息。而其志百折不改。勁直忠亮。卓然爲一代完人。是集爲其弟恪所編。許穀爲之序。凡吏科奏疏十一篇。太常奏疏二篇。雖卷帙無多。而生氣凜然。猶足以見其梗概也。卷末乞休一疏。注曰。李石麓相公不允上。李石麓者。大學士李春芳號也。蓋怡放廢以後。不欲再出。而春芳以穆宗新政。欲獎用直臣。故格之不使上達。然怡訖不得大用。殆亦郭公之善善歟。<br/>
</p></body>
</html>