<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 南嶽倡酬集 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->南嶽倡酬集 一卷
<!--ti:-->附錄 一卷
</h2>
<!--ed:-->編修汪如藻家藏本
<p>
<!--no:-->宋朱子與張栻林用中同遊南嶽倡和之詩也。用中字擇之。號東屏。古田人。嘗從朱子遊。是集作於乾道二年十一月。前有栻序。稱來往湖湘二紀。夢寐衡岳之勝。丁亥秋。新安朱元晦來訪予湘水之上。偕爲此遊。而朱子詩題中。亦稱栻爲張湖南。蓋必栻當時官於衡湘閒。故有此稱。而宋史本傳。止載栻孝宗時任荊湖北路轉運副使。後知江陵府安撫本路。不言其曾官湖南。疑史有脫漏也。其遊自甲戌至庚辰。凡七日。朱子東歸亂稾序。稱得詩百四十餘首。栻序亦云百四十有九篇。今此本所錄。止五十七題。以朱子大全集。參校所載。又止五十題。亦有大全集所有。而此本失載者。又毎題皆三人同賦。以五十七題計之。亦不當云一百四十九篇不知何以參錯不合。又卷中聯句。往往失去姓氏標題。其他詩亦多依朱子集中之題。至有題作次敬夫韻。而其詩實爲栻作者。蓋傳寫者譌誤脫佚。非當日原本矣。後有朱子與林用中書三十二篇。用中遺事十條。及朱子所作字序二首。皆非此集所應有。或林氏後人所附益歟。然以南岳標題。而泛及別地之尺牘。以倡酬爲名。而濫載平居之講論。以三人合集。而獨載用中一人之言行。皆非體例。姑以原本所有存之云耳。<br/>
</p></div></body>
</html>