<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 瀛奎律髓四 十九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->瀛奎律髓四 十九卷
</h2>
<!--ed:-->內府藏本
<p>
<!--no:-->元方回撰。回有續古今考。已著錄。是書兼選唐宋二代之詩。分四十九類。所錄皆五七言近體。故名律髓。自序謂取十八學士登瀛洲五星聚奎之義。故曰瀛奎。大旨排西崑而主江西。倡爲一祖三宗之說。一祖者杜甫。三宗者黃庭堅陳師道陳與義也。其說以生硬爲健筆。以粗豪爲老境。以錬字爲句眼。頗不諧於中聲。其去取之閒。如杜甫秋興惟選第四首之類。亦多不可解。然宋代諸集。不盡傳於今者。頗頼以存。而當時遺聞舊事。亦往往多見於其註。故厲鶚作宋詩紀事。所採最多。其議論可取者。亦不一而足。故亦未能竟廢之。此書世有二本。一爲石門吳之振所刊。註作夾行。而㫄有圈點。前載龍遵敍。述傳授源流至詳。一爲蘇州陳士泰所刊。刪其圈點。遂併註中所圈是句中眼等句刪去。又以龍遵原序。屢言圈點。亦併刪之以滅蹟。校讎舛駁。尤不勝乙。之振切譏之。殆未可謂之已甚焉。<br/>
</p></div></body>
</html>