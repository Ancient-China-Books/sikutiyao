<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->睽車志 六卷
</h2><p>
<!--no:-->宋郭彖撰。彖字伯象。和州人。由進士歷官知興國軍。是書皆紀鬼怪神異之事。爲當時耳目所見聞者。其名睽車志。蓋取易睽卦上六載鬼一車之語也。張端義貴耳集。曰憲聖在南內。愛神鬼幻誕等書。郭彖睽車志始出。洪景盧夷堅志繼之。似此書嘗經進御矣。宋史藝文志小說家類。載有是書一卷陳振孫書錄解題作五卷。而明商維濬刻入稗海者。又作六卷。參錯不一。考夷堅志載趙三翁得道事。有張儔朋父爲作傳。郭彖伯象得其文。載於睽車志末云云。今勘檢此本。惟張儔作張壽。傳寫異文。其在卷末。則與洪說相應。知猶舊本。特後人屢有分析。故卷目多寡互異耳。書中所載。多建炎紹興乾道淳熙閒事。而忭京舊聞。亦閒爲錄入各條之末。悉分註某人所說。蓋用杜陽雜編之例。其大旨亦主於闡明因果。以資勸戒。特摭拾旣廣。亦往往緣飾附會。有乖事實。如米芾本北宋名流。而疑爲蟒精。程迥亦南渡宿儒。多所著述。而以爲其家奉玉眞娘子。由此致富。張觷能斥姦平亂。志操甚正。身後尚廟食邵武。而以爲挾嫌殺人。白晝見鬼而卒。皆灼然可知其妄。其他亦多涉荒誕。然小說家言。自古如是。不能盡繩以史傳。取其勉人爲善之大旨可矣。
</p><br/></div></body></html>