<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 震川文集 三十卷 別集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->震川文集 三十卷
<!--ti:-->別集 十卷
</h2>
<!--ed:-->通行本
<p>
<!--no:-->明歸有光撰。有光有易經淵旨。已著錄。是編爲其曾孫莊所訂。首經解。終祭文。凡二十四體。別集首論策。終古今體詩。凡十有一體。初太倉王世貞。傳北地信陽之說。以秦漢之文倡率天下。無不靡然從風。相與剽剟古人。求附壇坫。有光獨抱唐宋諸家遺集。與二三弟子。講授於荒江老屋之閒。毅然與之抗衡。至詆世貞為庸妄巨子。世貞初亦牴牾。迨於晚年。乃始心折。故其題有光遺像贊曰風行水上。渙爲文章。風定波息。與水相忘。千載惟公。繼韓歐陽。余豈異趣。久而自傷。蓋所持者正。雖以世貞之高名盛氣。終無以奪之。自明季以來。學者知由韓柳歐蘇。沿洄以溯秦漢者。有光實有力焉。不但以制藝雄一代也。文集舊本有二。一爲其族弟道傳所刻。凡二十卷。爲常熟本。一爲其子子祜子寧所刻。凡三十二卷。爲崑山本。去取多不相同。莊以家藏鈔本。互相校勘。又補入未刻之文。彙爲全集。刻於國朝康熙閒。前有王崇簡徐乾學二序。莊自作凡例。極言舊刻本之譌。詆斥不遺餘力。然考汪琬堯峯文集。有與莊書二篇。又反覆論其改竄之非。至著爲歸文辯誣以攻之。是莊所輯亦未爲盡善。然舊本文多漏略。得莊掇拾散佚。差爲完備。旣別無善本。姑從而錄之。有光詩格。殊不見長。汪琬乃爲作箋註。王士禎頗以爲譏。今未見傳本。殆當時衆論不與。卽格不行歟。<br/>
</p></div></body>
</html>