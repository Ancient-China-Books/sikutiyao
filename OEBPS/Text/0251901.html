<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十 雜家類四 文昌雜錄 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十
<!--sf:-->雜家類四
</font><h2>
<!--ti:-->文昌雜錄 七卷
</h2>
<!--ed:-->編修朱筠家藏本
<p>
<!--no:-->宋龐元英撰。元英。字懋賢。單州人。丞相籍之子。官朝散大夫。王士禎蠶尾集作文英者誤也。元豐壬戌。元英官主客郞中。在省四年。時官制初行。所記一時聞見。朝章典故爲多。通典載尚書省爲文昌天府。故以名書。其中所載。如以堯舜對天地。爲李矩問李演事。考范鎮東齋記事以爲此楊億校士時事。岳珂桯史以爲歐陽修知貢舉時事。珍席放談以爲南唐時湯悅妹壻問悅事。與各書互異。又以虎子爲出於李廣射虎事。不知孔安國爲侍中。以儒者不執虎子而執唾壺。其事已見李廣之先。未免稍有舛誤。至朝廷典禮。百官除拜。其時日之先後異同。多有可以證宋史之舛漏者。原本六卷。後有補遺六條。故宋史藝文志作七卷。又自爲跋。記其入省及作書歲月。首有宋衞傳序。自明以來。僅鈔本流傳。近始有刻本。然其中如新定儀制宰相兩省侍郞尚書左右丞皆朱衣吏雙引一條。與下文膳部魯郞中言萬州南山一條。又崔豹古今注蛺蝶大者名鳳子一條。與下文西京雜記玉搔頭一條。皆自爲條。今合而爲一。又書中註闕文者四條。卷二十三曰。以原廟奉安禮成。宴百官於紫宸殿酒九。下註闕字。卽當接以經陳長文。上註闕字。考卷三宴元獻一條。昔有相印。下註闕字。卽當接以經陳長文云云。下一條行罷教坊。上註闕字。卽當接上酒九云云。是四條本未嘗闕。特鈔本刻本。俱誤析爲四耳。王士禎稱此書爲說部之佳者。宋史入故事類。蓋以所記朝典爲多。然中閒頗涉雜事雜論。今改隸雜家類焉。<br/>
</p></div></body>
</html>