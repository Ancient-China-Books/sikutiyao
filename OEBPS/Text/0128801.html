<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部十四
<!--sf:-->傳記類二
</font><h2>
<!--ti:-->明儒言行錄 十卷
<!--ti:-->續錄 二卷
</h2><p>
<!--no:-->國朝沈佳撰。佳字昭嗣。號復齋。仁和人。康熙戊戌進士。官安化縣知縣。是編仿朱子五朝名臣言行錄之例。編次有明一代儒者。各徵引諸書。述其行事。亦閒摘其語錄附之。所列始於葉儀。迄於金鉉。凡七十五人。附見者七十四人。續錄所列。始於宋濓。迄於黃淳耀。凡五十九人。附見者九人。佳之學出於湯斌。然斌參酌於朱陸之閒。佳則一宗朱子。故是編大旨。以薛瑄爲明儒之宗。於陳獻章則頗致不滿。雖收王守仁於正集。而守仁弟子。則删汰甚嚴。王畿王艮。咸不預焉。其持論頗爲淳謹。初黃宗羲作明儒學案。採摭最詳。顧其學出於姚江。雖於河津一派。不敢昌言排擊。而於王門末流諸人。流於猖狂恣肆者。亦頗爲回護。門戶之見。未免尚存。佳撰此錄。蓋陰以補救其偏。鄞縣萬斯大。宗羲之弟子也。平生篤信師說。而爲佳作是錄序。亦但微以過嚴爲說。而不能攻擊其失。蓋亦心許之也。學者以兩家之書。互相參證。庶乎有明一代之學派。可以得其平允矣。正不必論甘而忌辛。是丹而非素也。
</p><br/></div></body></html>