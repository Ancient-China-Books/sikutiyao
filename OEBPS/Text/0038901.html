<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮集釋 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮集釋 三十卷
</h2>
<!--ed:-->永樂大典本
<p>
<!--no:-->宋李如圭撰。如圭字寶之。廬陵人。官至福建路撫幹。案文獻通考。引宋中興藝文志曰。儀禮旣廢。學者不復誦習。乾道閒有張淳。始訂其譌。爲儀禮識誤。淳熙中李如圭爲集釋。出入經傳。又爲綱目。以別章句之旨。爲釋宮。以論宮室之制。朱熹嘗與之校定禮書。蓋習於禮者云云。則如圭當與朱子同時。而陳振孫書錄解題。言如圭淳熙癸丑進士。文獻通考引振孫語。又作紹興癸丑進士。考淳熙紀元凡十六年。中閒實無癸丑。紹興癸丑。爲高宗改元之三年。朱子校正儀禮。乃在晚歲。疑當爲紹熙癸丑。陳氏馬氏竝譌一字也。宋自熙寧中廢罷儀禮。學者鮮治是經。如圭乃全錄鄭康成注。而㫄徵博引以爲之釋。多發賈公彥疏所未備。又撰綱目釋宮各一篇。世無傳本。故朱彜尊經義考。云俱未見。今從永樂大典錄出。排纂成書。十七篇中首尾完具者。尚十五篇。惟鄉射大射二篇。在永樂大典闕卷內。其綱目一篇亦闕。無從考補。姑仍其舊。然已得其十之九矣。儀禮一經。因治之者希。經文併注。往往譌脫。如圭生於南宋。尚見古本。今據以校正。補注疏本經文脫字二十四。改譌字十四。删衍字十。補注文脫字五百有三。改譌字一百三十二。删衍字一百六十九。竝參考唐石經。及陸德明經典釋文。張淳儀禮識誤。及各本文句字體之殊。應加辯證者。不勝指數。各附案語於下方。其鄉射大射兩篇。如圭之釋雖佚。亦參取惠棟沈大成二家所校宋本。證以唐石經本。補經文脫字七。改譌字四。删衍字二。補注文脫字四十一。改譌字三十九。删衍字十七。以成儀禮之完帙。如圭舊本本十七篇。篇自爲卷。其閒文句稍繁者。篇頁太多。難於分帙。今析之得三十卷。其釋宮則仍自爲一書。別著於錄焉。<br/>
</p></div></body>
</html>