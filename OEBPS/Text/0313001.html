<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 次山集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二
<!--sf:-->別集類二
</font><h2>
<!--ti:-->次山集 十二卷
</h2>
<!--ed:-->內府藏本
<p>
<!--no:-->唐元結撰。結事蹟具新唐書本傳。結所著有元子十卷。李商隱爲作序。文編十卷。李紓爲作序。又猗玕子一卷。竝見唐志。今皆不傳。所傳者惟此本。而書名卷數皆不合。蓋後人摭拾散佚而編之。非其舊本。觀洪邁譏所記二十國事。如方國圓國言國相乳國無手國無足國惡國忍國無鼻國觸國之類。見於容齋隨筆者。此本皆無之。則其佚篇多矣。結性不諧俗。亦往往迹涉詭激。初居商餘山。自稱季。及逃難猗玕洞。稱猗玕子。又或稱浪士。或稱聱叟。或稱漫叟。爲官或稱漫郞。頗近於古之狂。然制行高潔。而深抱閔時憂國之心。文章戛戛自異。變排偶綺靡之習。杜甫嘗和其春陵行。稱其可爲天地萬物吐氣。晁公武謂其文如古鐘磬不諧俗耳。高似孫謂其文章奇古不蹈襲。蓋唐文在韓愈以前。毅然自爲者自結始。亦可謂耿介拔俗之姿矣。皇甫湜嘗題其浯溪中興頌曰。次山有文章。可惋只在碎。然長於指敍。約結有餘態。心語適相應。出句多分外。於諸作者閒。拔戟成一隊。其品題亦頗近實也。<br/>
</p></body>
</html>