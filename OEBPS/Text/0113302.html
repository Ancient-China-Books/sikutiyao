<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 松漠紀聞 一卷 續 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部七
<!--sf:-->雜史類
</font><h2>
<!--ti:-->松漠紀聞 一卷
<!--ti:-->續 一卷
</h2>
<!--ed:-->兩淮鹽政採進本
<p>
<!--no:-->宋洪皓撰。皓字光弼。鄱陽人。政和五年進士。建炎三年。以徽猷閣待制假禮部尚書。爲大金通問使。旣至金。金人迫使仕劉豫。皓不從。流遞冷山。復徙燕京。凡留金十五年。方得歸。以忤秦檜貶官。安置英州而卒。久之始復徽猷閣學士。諡忠宣。事蹟具宋史本傳。此書乃其所紀金國雜事。始於留金時。隨筆纂錄。及歸。懼爲金人搜獲。悉付諸火。旣被譴謫。乃復追述一二。名曰松漠紀聞。尋有私史之禁。亦秘不傳。紹興末。其長子适始校刊爲正續二卷。乾道中。仲子遵又增補所遺十一事。明代吳琯嘗刻入古今逸史中。與此本字句。閒有異同。而大略相合。皓所居冷山。去金上京會寧府纔百里。又嘗爲陳王延教其子。故於金事言之頗詳。雖其被囚日久。僅據傳述者筆之於書。不若目擊之親切。中閒所言金太祖太宗諸子封號。及遼林牙達什北走之事。皆與史不合。又不曉音譯。往往譌異失眞。然如敍太祖起兵本末。則遼史天祚紀頗用其說。其熙州龍見一條。金史五行志亦全采之。蓋以其身在金庭。故所紀雖眞贗相參。究非鑿空妄說者比也。<br/>
</p></body>
</html>