<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書近指 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書近指 二十卷
</h2>
<!--ed:-->直隸總督採進本
<p>
<!--no:-->國朝孫奇逢撰。奇逢有讀易大旨。已著錄。是編於四子之書。挈其要領。統論大指。閒引先儒之說。以證異同。然旨意不無偶偏。如云聖人之訓。無非是學。此論最確。乃兩論逐章皆牽合學字。至謂道千乘之國章。敬信節愛時使。皆時習事。大學聖經章。所論本末先後。以明德須在民上明。修身須在天下國家上修。又云格物無傳。是大學最精微處。以物不可得而名。無往非物。卽無往非格。朱子所謂窮至事物之理。乃通大學數章而言云云。皆不免高明之病。蓋奇逢之學。兼採朱陸。而大本主於窮則勵行。出則經世。故其說如此。雖不一一皆合於經義。而讀其書者。知反身以求實行實用。於學者亦不爲無益也。<br/>
</p></div></body>
</html>