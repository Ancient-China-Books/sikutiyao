<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 齊東野語 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->齊東野語 二十卷
</h2>
<!--ed:-->兩江總督採進本
<p>
<!--no:-->宋周密撰。密有武林舊事。已著錄。密本濟南人。其曾祖扈從南渡。因家吳興之弁山。自號弁陽老人。然其志終不忘中原。故戴表原序述其父之言。謂身雖居吳心未嘗一飯不在齊。而密亦自署歷山。書中又自署華不注山人。此書以齊東野語名。本其父志也。中頗考正古義。皆極典核。而所記南宋舊事爲多。如張浚三戰本末。紹熙內禪。誅韓本末。端平入洛。端平襄州本末。胡明仲本末。李全本末。朱漢章本末。鄧友龍開邊。安丙矯詔。淳紹歲幣。岳飛逸事。巴陵本末。曲壯閔本末。詩道否泰。景定公田。景定彗星。朱唐交奏。趙葵辭相。二張援襄。嘉定寶璽。慶元開禧六士。張仲孚反閒諸條。皆足以補史傳之闕。自序稱其父嘗出其曾祖及祖手澤數十大帙。又出其外祖目錄。及諸老雜書示之曰。世俗之言。殊傳譌也。國史之論。異私意也。定哀多微詞。有所避也。牛李有異議。有所黨也。愛憎一衰。議論乃公。國史凡幾修。是非凡幾易。而吾家書不可删也云云。今觀所記張浚趙汝愚胡寅唐仲友諸事。與講學者之論頗殊。其父所言。殆指此數事歟。明正德十年。耒陽胡文璧重刻此書。其序稱或謂符離富平等役。頗涉南軒之父。若唐陳之隙。生母之服。則晦菴至堂有嫌焉。書似不必刻。刻則請去數事。殊失密著書之旨。文璧不從。可謂能除門戶之見矣。明商維濬嘗刻入稗海。删去此書之半。而與癸辛雜識混合爲一。殊爲乖謬。後毛晉得舊本重刻。其書乃完。故今所著錄。一以毛本爲據云。<br/>
</p></body>
</html>