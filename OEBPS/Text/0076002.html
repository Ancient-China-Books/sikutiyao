<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->大學指歸 二卷
<!--st:-->考異 一卷
</h2><font size="-1">坿</font><p>
<!--no:-->明魏校撰。校有周禮沿革傳。已著錄。是編乃其所解大學。首以古篆寫古本正文。奇形詭狀。多所作六書精蘊中杜撰之字。次乃爲指歸一卷。其辨致知在格物。云致知不可懸空。就格物上用功則著實。知誘乎外。物引之也。何故反求諸物。曰物欲令人心走。豈有物理走心者。所謂格揆物定理也。理乃在外乎。曰物在外。理固在心。理非一定。其見於物者。各有定也。又云朱子嘗取程叔子之意以補傳。校謂樂記一章。乃天留之以補格物致知傳也。其言曰。人生而靜。天之性也。感於物而動。性之欲也。物至知知而好惡形焉。好惡無節於內。知誘於外。不能反躬。天理滅矣。夫物之感人無窮。而人之好惡無節。則是物至而人化物也。人化物也者。滅天理而窮人欲者也。人生而靜。天之性也。非大學所謂至善耶。性之欲非他。動以天也。人欲不可謂性之欲。好惡之形。非大學所謂意耶。物至知知。人與聖人亦同耳。聖人內有節而人無節。故流而不反。節也者。本然之權度非耶。古語無節於內者。其察物弗之省矣。反躬也者。非大學所謂知本耶。反躬力如萬鈞把柄在手。可以作聖矣。是故病莫重於知誘物化。樂莫重於格物致知。其說介於朱王二本之閒。而更巧於附會。其他所論。亦往往重守約而輕博文。仍未免失之偏枯。夫揆物定理。必有所以能揆物定理者。究不知以何法揆定之也。考異一卷。凡十五條。亦多穿鑿。篆文不爲典要。總一好異而已矣。
</p><br/></div></body></html>