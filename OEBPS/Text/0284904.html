<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->國憲家猷 五十六卷
</h2><p>
<!--no:-->明王可大撰。可大字元簡。南京錦衣衞人。嘉靖癸丑進士。官至台州府知府。是書凡分十四部。曰憲典。曰象緯。曰禨祥。曰輿圖。曰事理。曰文史。曰醫藥。曰滑稽。曰方技。曰詭異。曰權術。曰雅適。曰遺事。曰大統。皆雜採故事。依類排纂。然端緒錯雜。古今混糅。如事理部會稽一條。不入於輿地。子午之年五月戌酉一條。不入於禨祥之類。則分部亦未允也。又如謂人鬼設尸之外。天神地祇之不見於經者。諸儒不必強爲之說。今考周禮大祝云。凡大禋祀則執明水火而號祝隋釁逆牲逆尸。註云。禋祀祭天神也。又節服氏云。郊祀裘冕二人執戈送逆尸。尚書大傳。維十有三祀。帝乃稱王。而入唐郊猶以丹朱爲尸。國語晉祀夏郊董伯爲尸。周禮士師。若祭勝國之社稷則爲之尸。春秋傳周公祀太山召公爲尸。何謂天神地祇用尸。不見於經傳耶。其考核之疎。往往類此。蓋徒取浩博之故也。
</p><br/></div></body></html>