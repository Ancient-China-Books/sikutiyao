<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部九
<!--sf:-->兵家類
</font><h2>
<!--ti:-->武經總要 四十卷
</h2><p>
<!--no:-->宋曾公亮丁度等奉敕撰。晁公武讀書後志。稱康定中。朝廷恐羣帥昧古今之學。命公亮等採古兵法。及本朝計謀方略。凡五年奏御。仁宗御製序文。其書分前後二集。前集制度十五卷。邊防五卷。而十六卷十八卷。各分上下。後集故事十五卷。占候五卷。仁宗爲守成令主。然武事非其所長。公亮等亦但襄贊太平。未嫻將略。所言陣法戰具。其制彌詳。其拘牽彌甚。大抵所謂檢譜角觝也。至於諸番形勢。皆出傳聞。所言道里山川。以今日考之。亦多刺謬。然前集備一朝之制度。後集具歷代之得失。亦有足資考證者。讀書後志。別載王洙武經聖略十五卷。乃寶元中西邊用兵。詔洙編祖宗任將用兵邊防事迹。爲十二門。今已佚。南渡以後。又有御前軍器集模一書。今惟造甲法二卷。造神臂弓法一卷。尚載永樂大典中。其餘亦佚。宋一代朝廷修講武備之書。存者惟此編而已。固宜存與史志相參也。
</p><br/></div></body></html>