<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 北堂書鈔 一百六十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->北堂書鈔 一百六十卷
</h2>
<!--ed:-->內府藏本
<p>
<!--no:-->唐虞世南撰。世南字伯施。餘姚人。官至銀靑光錄大夫。宏文館學士。諡文懿。事蹟具唐書本傳。北堂者。祕書省之後堂。此書蓋世南在隋爲祕書郎時所作。劉禹錫嘉話錄曰。虞公之爲祕書。於省後堂集羣書中事可爲文用者。號爲北堂書鈔。今北堂猶存。而書鈔盛行於世云云。是其事也。分八十卷。八百一類。唐志作一百七十三卷。晁公武讀書志因之。中與書目作一百六十卷。宋史藝文志因之。今本卷帙。與中興書目同。其地部至泥沙石而畢。度非完帙。豈原書在宋。已有亡佚耶。王應麟玉海云。二館舊闕書鈔。惟趙家仁家有本。眞宗命內侍取之。手詔褎美。蓋已甚珍其書矣。此本爲明萬歷閒常熟陳禹謨所校刻。錢會讀書敏求記云。世行北堂書鈔。攙亂增改。無從訂正。向聞嘉禾收藏家有原本。尋訪十餘年而始得。繙閱之。令人心目朗然。朱彝尊曝書亭集。亦稱曾見大唐類要百六十卷。反覆觀之。卽虞氏北堂書鈔。今世所行者。出陳禹謨删補。至以貞觀後事。及五代十五國之書。雜入其中。盡失其舊。類要大略出於原書。世未易得云云。蓋明人好增删古書。逞臆私改。其庸妄無識。誠有如錢朱二氏所譏。然今嘉禾舊本。及大唐類要。均已不可得見。獨禹謨此本猶存。其增加各條。幸皆註明補字。猶有蹤跡可尋。存什一於千百。亦未始非唐人舊籍。所藉以畱貽者也。惟其所改所删。遂竟不可考。是則刊刻之功。不贖其竄亂之過矣。<br/>
</p></div></body>
</html>