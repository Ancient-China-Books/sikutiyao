<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部四十
<!--sf:-->總集類二
</font><h2>
<!--ti:-->文章正宗 二十卷
<!--ti:-->續集 二十卷
</h2><p>
<!--no:-->宋眞德秀編。德秀有四書集編。已著錄。是集分辭令議論敍事詩歌四類。錄左傳國語以下。至於唐末之作。（案總集之選錄左傳國語。自是編始。遂爲後來坊刻古文之例）其持論甚嚴。大意主於論理。而不論文。劉克莊集。有贈鄭寧文詩曰。昔侍西山講讀時。頗於函丈得精微。書如逐客猶遭黜。辭取横汾亦恐非。箏笛焉能諧雅樂。綺羅原未識深衣。嗟予老矣君方少。好向師門識指歸。其宗旨具於是矣。然克莊後村詩話。又曰文章正宗初萌芽。以詩歌一門屬予編類。且約以世教民彝爲主。如仙釋閨情宮怨之類皆弗取。余取漢武帝秋風辭。西山曰。文中子亦以此辭爲悔心之萌。豈其然乎。意不欲收。其嚴如此。然所謂懷佳人兮不能忘。蓋指公卿扈從者。似非爲後宮而設。凡余所取。而西山去之者大半。又增入陶詩甚多。如三謝之類多不收。詳其詞意。又若有所不滿於德秀者。蓋道學之儒。與文章之士。各明一義。固不可得而強同也。顧炎武日知錄。亦曰眞希元文章正宗。所選詩一掃千古之陋。歸之正旨。然病其以理爲宗。不得詩人之趣。且如古詩十九首。雖非一人之作。而漢代之風。略具乎此。今以希元之所刪者讀之。不如飲美酒。被服紈與素。何異唐風山有樞之篇。良人惟古歡。枉駕惠前綏。蓋亦邶風雄雉于飛之義。牽牛織女。意仿大東。兔絲女蘿。情同車舝。十九作中。無甚優劣。必以坊淫正俗之旨。嚴爲繩削。雖矯昭明之枉。恐失國風之義。六代浮華。固當刊落。必使徐庾不得爲人。陳隋不得爲代。母乃太甚。豈非執理之過乎。所論至爲平允。深中其失。故德秀雖號名儒。其說亦卓然成理。而四五百年以來。自講學家以外。未有尊而用之者。豈非不近人情之事。終不能強行於天下歟。然專執其法以論文。固矯枉過直。兼存其理以救浮華冶蕩之弊。則亦未嘗無裨。藏弆之家。至今著錄。厥亦有由矣。續集二十卷。皆北宋之文。闕詩歌辭命二門。僅有敍事議論。而末一卷議論之文。又有錄無書。蓋未成之本。舊附前集以行。今亦仍竝錄焉。
</p><br/></div></body></html>