<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部十四
<!--sf:-->別集類十四
</font><h2>
<!--ti:-->華亭百詠 一卷
</h2><p>
<!--no:-->宋許尚撰。尚自號和光老人。華亭人。其始末無考。是編作於淳熙閒。取華亭古蹟。每一事爲一絕句。題下各爲註。然百篇之中。無註者凡二十九。而其中多有非註不明者。以例推之。當日不容不註。殆傳寫佚脫歟。弔古之詩。大抵不出今昔之感。自唐許渾諸人。已不能拔出窠臼。至於一地之景。衍成百首。則數首以後。語意略同。亦固其所。厲鶚作宋詩紀事。僅錄其陸機茸三女岡征北將軍墓顧亭林白龍洞俞塘普照寺陸瑁養魚池唳鶴灘湖光亭十首。亦以其罕逢新警故也。然格意雖多複衍。而措用修潔。尚不失爲雅音。所註雖簡略。而其時在今五六百年之前。舊蹟猶未全湮。方隅之所在。名目之所由。亦尚足備志乘之參考。在詩家則無異於衆人。在輿記之中。則視後來支離附會者。勝之多矣。
</p><br/></div></body></html>