<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 南遷錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->南遷錄 一卷
</h2>
<!--ed:-->浙江范懋柱家天一閣藏本
<p>
<!--no:-->舊題金通直郞祕書省著作郞騎都尉張師顏撰。紀金愛王大辨叛據五國城。及元兵圍燕。貞祐遷都汴京之事。按金史世宗太子允恭生章宗。而夔王允升最幼。今此書乃作長子允升。次允猷。次允植。允升允猶以謀害允植被誅。而允植子得立爲章宗。世次俱不合。又稱章宗被弑。磁王允明立爲昭王。磁王又被弑。立濰王允文爲德宗。德宗殂。乃立淄王允德爲宣宗。與史較多一代。尤不可信。至金史鄭王允蹈誅死絕後。不聞有愛王大辨其人。所稱天統興慶等號。金史亦無此紀年。舛錯謬妄。不可勝擧。故趙與時賓退錄。陳振孫書錄解題。皆斷其僞。振孫又謂或云華岳所作。岳卽宋殿前司軍官。嘗做翠微南征錄者。今觀其書。所言亂金國者章宗大辨。皆趙氏所自出。又謂大辨初生。其母夢一人乘馬持刀。稱南紹興主遣來云云。蓋必出於宋人雪憤之詞。而又假造事實以證佐之。故其牴牾不合如此。或果出岳手。未可知也。羅大經鶴林玉露。以遣秦檜南還事。見此書所載張大鼎疏。而證其可信。未免好異。然金史所載宣宗見浮碧池有狐相逐而行。遂決南遷之計。其事實本此書。不知元時修史者又何所見而採用之也。<br/>
</p></body>
</html>