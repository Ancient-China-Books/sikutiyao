<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 乾道臨安志 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->乾道臨安志 三卷
</h2>
<!--ed:-->浙江孫仰曾家藏本
<p>
<!--no:-->宋周淙撰。淙字彥廣。湖州長興人。乾道五年。以右文殿修撰知臨安府。創爲此志。原本凡十五卷。見宋史藝文志。其後淳祐閒施鍔。咸淳閒潛說友。歷事編纂。皆有成書。今惟潛志尚存鈔帙。周施二志。世已無傳。此本爲杭州孫仰曾家所藏宋槧本。卷首但題作臨安志。而中閒稱高宗爲光堯太上皇帝。稱孝宗爲今上。紀牧守淙而止。其爲乾道志無疑。惟自第四卷以下。俱已闕佚。所存者僅什之一二。爲可惜耳。第一卷紀宮闕官署。題曰行在。所以別於郡志。體例最善。後潛志實遵用之。二卷分沿革星野風俗州境城社戶口廨舍學校科擧軍營坊市界分橋梁物產土貢稅賦倉場館驛等諸子目。而以亭臺樓觀閣軒附其後。敍錄簡括。深有體要。三卷紀自吳至宋乾道中諸牧守。詳略皆極得宜。淙尹京時。撩湖浚渠。頗留心於地利。故所著述。亦具有條理。今其書雖殘闕不完。而於南宋地志中。爲最古之本。考武林掌故者。要必以是書稱首焉。<br/>
</p></div></body>
</html>