<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 南巡盛典 一百二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->南巡盛典 一百二十卷
</h2>
<p>
<!--no:-->乾隆三十五年。大學士管兩江總督高晉等恭撰進。欽惟我皇上法祖勤民。歲巡方岳。江浙東南都會。民物蕃庶。吏事殷繁。問俗省方。尤廑聖慮。是以六龍時御。淸蹕屢經。凡行慶施惠。勸課耕桑。崇節儉。隆典祀。養耆年。卹庶獄。勵官方。振文教。飭武備者。無不具擧。而海塘防築。湖河疏蓄之宜。皆因地制宜。親臨指授。永爲成法。至於名區勝蹟。睿藻親題。則不獨黎庶蒙恩。而山川且望幸焉。晉等爰擧辛未以逮乙酉。鑾輿四幸之鉅典。門分部系。彙爲是編。復蒙賜製序文。允付剞劂。一展卷而我皇上諮詢之切。誥誡之殷。惠澤之覃布。如在瞻就閒。俾守土者有所遵循。而服疇者有所感發。非徒申歌頌。備典章而已也。書成於庚寅之冬。故所載以乙酉爲斷。邇者翠華六莅。典禮如初。而東南士庶。洊被洪施。延跂望幸者。視前彌篤。臣等尤竊竢隆儀疊擧。續有排纂。用快先睹之望焉。<br/>
</p></div></body>
</html>