<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->史部三十八
<!--sf:-->政書類二
</font><h2>
<!--ti:-->紹熙州縣釋奠儀圖 一卷
</h2><p>
<!--no:-->宋朱子撰。考朱子年譜。紹興二十五年乙亥。官同安主簿。以縣學釋奠。舊例止以人吏行事。求政和五禮新儀于縣。無之。乃取周禮儀禮。唐開元禮。紹興祀令。更相參考。畫成禮儀器用衣服等圖。訓釋辨明。纖微必備。此釋奠禮之初稾也。淳熙六年巳亥。差知南康軍。奏請頒降禮書。又請增修禮書。事未施行。紹熙元年庚戌。改知漳州。復列上釋奠禮儀數事。且移書禮官。乃得頗爲討究。時淳熙所鏤之板。已不復存。後乃得於老吏之家。又以議論不一。越再歲。始能定議。而主其事者。適徙他官。遂格不下。此釋奠禮之再修也。紹熙五年甲寅。除知潭州。會前太常博士詹元善。還爲太常少卿。始復取往年所被敕命。下之本郡。吏文繁複。幾不可讀。且曰屬有大典禮。未遑遍下諸州。時朱子方召還奏事。又適病目。乃力疾鉤校。删剔猥雜。定爲四條。以附州案。俾移學官。是爲最後之定稾。卽此本也。書首載淳熙六年禮部指揮一通。尚書省指揮一通。次紹熙五年牒潭州州學備准指揮一通。皆具錄原文。次州縣釋奠文宣王儀。次禮器十九圖。其所行儀節。大抵採自杜氏通典。及五禮新儀。而折衷之。後來二丁行事。雖儀注少有損益。而所據率本是書。惟所列兩廡從祀位次。有呂祖謙張栻。則其事在理宗以後。又有咸淳三年改定位次之文。檢勘宋史禮志。載咸淳詔書。其先儒名數。及東西次序。與此書一一脗合。與朱子益不相及。蓋後人隨時附益。又非其原本矣。
</p><br/></div></body></html>