<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 聲音文字通 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->聲音文字通 三十二卷
</h2>
<!--ed:-->浙江范懋柱家天一閣藏本
<p>
<!--no:-->明趙撝謙撰。撝謙有六書本義。已著錄。是書乃所定韻譜也。考皇極經世聲音唱和圖。日月星辰。凡一百六十聲爲體數。去太陰少陰太柔少柔之體數四十八。得一百一十二。爲日月星辰之用數。水火土石。凡一百九十二音爲體數。去太陽少陽太剛少剛之體數四十。得一百五十二。爲水火土石之用數。撝謙此書。則取音爲字母。聲爲切韻。各自相配。而註所切之字於上。凡有一音。和以十聲。蓋因邵子之圖。而錯綜引伸之。然以一卦配一音。又以一卦配十聲。使音與聲爲唱和。卦與卦爲唱和。欲於邵子經世圖之外。增成新義。而不知於聲音之道。彌滋穿鑿。殊無足取。焦竑筆乘。載撝謙歿後。其門人柴廣敬。以是書進於朝。未及版行。明史藝文志。載是書爲一百卷。此本尚存三十二卷。蓋別本之流傳者。然卷首起自一之四。亦殘闕之書。不足取證。以敗楮視之可矣。<br/>
</p></body>
</html>