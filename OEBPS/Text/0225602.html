<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 玉照定眞經 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->玉照定眞經 一卷
</h2>
<!--ed:-->永樂大典本
<p>
<!--no:-->舊本題晉郭璞撰。張顒註。考晉書璞傳不言璞有此書。隋志唐志宋志以及諸家書目。皆不著錄。惟葉盛菉竹堂書目載有此書一册。亦不著撰人。蓋晚出依託之本。張顒亦不知何許人。勘驗書中。多涉江南方言。疑書與註文。均出自張顒一人之手。而假名於璞以行。術家影附。往往如此。不足辨也。其書世無傳本。僅元明人星命書偶一引之。今檢永樂大典所載。首尾備具。猶爲完帙。雖文句不甚雅馴。而大旨頗簡潔明晰。猶有珞琭子及李虛中命書遺意。所言吉凶應驗。切近中理。亦多有可採。如論年儀月儀六害三奇三交四象之類。尤多所闡發。惟推及外親女壻。以曲說穿鑿。不免牽強附會耳。蓋舊本相傳。要有所受。究非後來杜撰者所能及。故錄而存之。以備星命家之一種焉。<br/>
</p></div></body>
</html>