<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 朝鮮志 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->朝鮮志 二卷
</h2>
<!--ed:-->浙江范懋柱家天一閣藏本
<p>
<!--no:-->不著撰人名氏。書中稱大明一統志。則成於明代也。卷首略敍疆域沿革。而不標其目。以下分六大綱爲經。曰京都。曰風俗。曰古都。曰古迹。曰山川。曰樓臺。以所屬八道爲緯。中曰京畿。西南曰忠淸。東南曰慶尚。南曰全羅。西曰黃海。東曰江源。西北曰平安。東北曰咸鏡。皆略如中國地志。惟京都但載宮殿曹署。而不及城市。風俗多載其國典制。與故事混而爲一。又諸道皆無四至八到。古迹多雜以神怪。頗同小說。於體例皆爲未協。然遺聞瑣事。爲中國史書所未詳者。往往而在。頗足以資考證。其敍述亦皆雅潔。較諸州郡輿圖宂漫無緒者。轉爲勝之。宋王雲嘗撰雞林志。其書不傳。徐兢高麗圖經。於山川古迹亦略。此書出其國人所述。當不失眞。我國家威德覃敷。八紘砥屬。朝鮮一國。道里旣近。歸化尤先。雖號藩封。實同郡縣。其山川疆域。皆宜隸籍於職方。錄而存之。亦足備輿記之一種也。<br/>
</p></div></body>
</html>