<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 古音駢字 一卷 續編 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->古音駢字 一卷
<!--ti:-->續編 五卷
</h2>
<!--ed:-->江蘇巡撫採進本
<p>
<!--no:-->古音駢字一卷。明楊愼撰。續編五卷。國朝莊履豐莊鼎鉉仝撰。古人字少而韻寬。故用字往往假借。是書取古字通用者。以韻分之。各註引用書名於其下。由字體之通。求字音之通。於秦漢以前古音。頗有考證。但遺闕過多。牽合亦復時有。卽以開卷東冬韻論之。如荀子議兵篇云。案角鹿埵隴種東籠而退耳。註曰。隴種新序作龍鍾。禮論篇曰彌龍。註曰彌如字。又讀爲弭。楚辭九章曰蓀詳聾而不聞。補註云。詳與佯同。九歎云。登逢龍而下隕兮。違故都之漫漫。註云。逢一作逄。古本作蓬。吳越春秋越王無餘外傳曰。大夫曳庸。註曰。左傅作后庸。國語舌庸。史記五帝本紀。曰其後有劉累擾龍。應劭曰。擾音柔。故五帝本紀。又曰擾而毅。徐廣曰擾一作柔。則擾柔字通。倉公列傳曰。臣意胗其脈曰迵風。註曰迵音洞。言洞入四肢。漢書地理志曰。都龐應劭曰龐音龍。師古曰音龔。揚雄傳曰。奮六經以攄頌。師古曰。頌讀若容。大戴禮衞將軍文子篇曰。詩云受小共大共。爲下國恂蒙。註曰。今詩爲駿龐。五常德篇曰。鳥獸昆虫。考說文以虫爲虺。然漢代碑刻。卽用虫爲蟲。則虫蟲通。此書原本續本。均未舉及。則採摭之未備也。又如原本於蠭門二字。註出荀子。而史記龜策列傳。亦作蠭門。乃不註。續本於虋冬滿冬門冬。引爾雅註。而山海經曰。其草多芍藥虋冬。乃不註。又引廣雅膺匈二字。謂匈胷通。而管子內政篇曰。平止擅匈。註曰。和氣獨擅匈中。亦古胷字。乃亦不註。而訓釋之未詳也。他如圜鍾函鍾。是黃鍾林鍾別名。非黃通爲圜。林通爲函。其浸盧維。讀作盧灉。恐亦鄭元之改字。未可盡概以古音。乃一例定爲通行。未免附會。然大勢徵引賅洽。足資考證。古字之見於載籍者。十已得其四五。亦可云小學之善本矣。<br/>
</p></div></body>
</html>