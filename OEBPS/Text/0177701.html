<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->郡齋讀書志 四卷
<!--ti:-->後志 二卷
<!--ti:-->考異 一卷
<!--ti:-->附志 一卷
</h2><p>
<!--no:-->郡齋讀書志四卷。宋晁公武撰。後志二卷。亦公武所撰。趙希弁重編附志一卷。則希弁所續輯也。公武字子止。鉅野人。沖之之子。官至敷文閣直學士。臨安少尹。岳珂桯史。記隆興二年湯思退罷相。洪适草制作平語。侍御史晁公武擊之。則亦骨鯁之士。希弁袁州人。宋宗室子。自題稱江西漕貢進士祕書省校勘。以輩行推之。蓋太祖之九世孫也。始南陽井憲孟。爲四川轉運使。家多藏書。悉擧以贈公武。乃躬自讎校。疏其大略爲此書。以時方守榮州。故名郡齋讀書志。後書散佚而志獨存。淳祐己酉。鄱陽黎安朝守袁州。因令希弁卽其家所藏書目參校。删其重複。摭所未有。益爲附志一卷。而重刻之。是爲袁本。時南充游鈞守衢州。亦取公武門人姚應績所編蜀本刊傳。是爲衢本。當時二書並行於世。惟衢本分析至二十卷。增加書目甚多。卷首公武自序一篇。文亦互有詳略。希弁以衢本所增。乃公武晚年續裒之書。而非所得井氏之舊。因別摘出爲後志二卷。又以袁衢二本異同。別爲考異一卷。附之編末。蓋原志四卷。爲井氏書。後志二卷。爲晁氏書。並至南渡而止。附志一卷。則希弁家書。故兼及於慶元以後也。馬端臨作經籍考。全以是書及陳氏書錄解題爲據。然以此本與經籍考互校。往往乖迕不合。如京房易傳。此本僅註三十餘字。而馬氏所引。其文多至十倍，又如宋太祖實錄。太宗實錄。建康實錄。汲冢周書之類。此志本僅述其撰人時代。及卷數而止。而馬氏所引。尚有考據議論。凡數十言。其餘文之多寡。詞之增損互異者。不可勝數。又希弁考異稱袁本毗陵易傳。衢本作東坡易傳。袁本芸閣先生易解。衢本作呂氏章句。今經籍考所題。並同衢本。似馬端臨原據衢本採掇。然如晉公談錄。六祖壇經之類。希弁考異稱袁本所載而衢本所遺者。今經籍考。實並引晁氏之說。則當時亦兼用袁本。疑此書已經後人删削。不特衢本不可復見。卽袁本亦非盡舊文。故與馬氏所引。不能一一符合歟。又前志子部序錄。稱九曰小說類。十曰天文歷算類。十一曰兵家類。十二曰刑家類。十三曰雜藝類。十四曰醫家類。十五曰神仙類。十六曰釋家類。而志中所列小說類。雞跖集後。卽爲羣仙會眞記。王氏神仙傳。葛洪神仙傳三種。是天文歷算等五類全佚。而神仙類亦脫其標目。則其他類之殘闕。蓋可例推矣。然書雖非舊。而梗概仍存。終爲考證者所取資也。
</p><br/></div></body></html>