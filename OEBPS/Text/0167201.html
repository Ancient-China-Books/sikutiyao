<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 宋宰輔編年錄 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->宋宰輔編年錄 二十卷
</h2>
<!--ed:-->兩淮鹽政採進本
<p>
<!--no:-->宋徐自明撰。自明字誠甫。號慥堂。永嘉人。嘗官太常博士。終零陵郡守。初。北宋時。神宗命陳繹爲拜罷圖一卷。樞府拜罷錄一卷。元豐閒。司馬光復作百官公卿拜罷年表十五卷。其後。曾鞏譚世勣蔡幼學李燾。各有撰述。而不能無所闕略。自明因摭拾舊事。補其遺漏。續作此書。以宋世官制。中書樞密爲二府。俱宰輔之職。故自平章事參知政事。樞密使知樞密院事。同知簽書樞密院事。皆著其名位。而詳其除罷黜陟之由。編年系日。起建隆戊午。迄嘉定乙亥。大都本之通鑑長編。繫年要錄。丁未錄。東都事略。而又旁採他書以附益之。本末賅具。最爲詳核。又據宋朝大詔令。玉堂制革。備錄其鎖院制詞。更有禆於文獻。以宋史宰輔年表。互相考校。如建隆元年。趙普拜樞副。此錄在八月甲申。而年表在戊子。太平興國四年。石熙載拜簽樞。此錄在正月庚寅。而年表在癸巳。太平興國八年。宋琪拜參政。此錄在三月庚申。而年表在癸亥。雍熙三年。辛仲甫拜參政。此錄在六月戊戌。而年表在甲辰。此類極多。亦足爲讀史者考異之助。至宋世所降麻制。例載某人所行之詞。此錄閒存姓名。亦可備掌故。其中如熙寧四年陳升之起復入相制。乃元絳之詞。載於宋文鑑中。以升之力辭不拜。其事未行。竝其制詞不錄。是也。至如端拱元年。呂蒙正拜相制。爲李沆之詞。治平二年。文彥博除樞密使制。熙寧二年。陳升之拜相制。皆爲王珪之詞。元符三年。曾布拜相制。爲曾肇之詞。亦竝見於宋文鑑。而此反闕注。皆不免有所挂漏。然二百五十年閒。賢姦進退。畢具是編。於以考國政而備官箴。亦可云諳習典故者矣。寶祐閒自明子居誼宰永福。嘗刻之縣學。後漸亡佚。明嘉靖閒。大興呂邦燿。始得鈔本於焦竑家。而闕其兩卷。後周藩宗室勤䓺。以所藏殘本補足。復梓以傳。蓋亦僅存之本也。<br/>
</p></div></body>
</html>