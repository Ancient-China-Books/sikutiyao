<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 歳寒堂詩話 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->歳寒堂詩話 二卷
</h2>
<!--ed:-->永樂大典本
<p>
<!--no:-->宋張戒撰。錢曾讀書敏求記作趙戒傳寫誤也。考戒名附見宋史趙鼎傳。不詳其始末。惟李心傳建炎以來繫年要錄。載戒正平人。紹興五年四月。以趙鼎薦得召對。授國子監丞。鼎稱其登第十餘年。曾作縣令則嘗擧進士也。又載紹興八年三月。戒以兵部員外郎守監察御史。是年八月守殿中侍御史。十一月爲司農少卿。旋坐疏畱趙鼎改外任。十二年羅汝楫劾其沮和議黨於趙鼎岳飛。特勒停。二十七年九月。以佐宣教郎主管台州崇道觀。不言所終。蓋卽終於奉祠矣。初戒以論事切直爲高宗所知。其言當以和爲表。以備爲裏。以戰爲不得已。頗中時勢。故淮西之戰。則力劾張浚趙開。而秦檜欲屈己求和。則又力沮。卒與趙鼎竝逐。蓋亦鯁亮之士也。是書通論古今詩人。由宋蘇軾黃庭堅上溯漢魏風騷。分爲五等。大旨尊李杜而推陶阮。始明言志之義。而終之以無邪之旨。可謂不詭於正者。其論唐諸臣詠楊太眞事。皆爲無禮。獨杜甫立言爲得體。尤足維世教而正人心。又專論杜甫詩三十餘條。亦多宋人詩話所未及。考說郛及學海類編。載此書均止寥寥三四頁。此本爲永樂大典所載猶屬完帙。然有二條。此本遺去而見於學海類編者。今謹據以增入。庶爲全璧。讀書敏求記本作一卷。今以篇頁稍繁。釐爲上下卷云。<br/>
</p></body>
</html>