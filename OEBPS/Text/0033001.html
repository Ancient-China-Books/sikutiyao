<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部十六
<!--sf:-->詩類二
</font><h2>
<!--ti:-->三家詩拾遺 十卷
</h2><p>
<!--no:-->國朝范家相撰。家相字蘅洲。會稽人。乾隆甲戌進士。官至柳州府知府。漢代傳詩者四家。隋書經籍志。稱齊詩亡於魏。魯詩亡於西晉。惟韓詩存。宋修太平御覽。多引韓詩。崇文總目亦著錄。劉安世晁說之。尚時時述其遺說。而南渡儒者。不復論及。知亡於政和建炎閒也。自鄭樵以後。說詩者務立新義。以掊擊漢儒爲能。三家之遺文。遂散佚而不可復問。王應麟於咸淳之末。始掇拾殘賸。輯爲詩考三卷。然剏始難工。多所挂漏。又增綴逸詩篇目。雜採諸子依託之說。亦頗少持擇。家相是編。因王氏之書。重加裒益。而少變其體例。首爲古文考異。次爲古逸詩。次以三百篇爲綱。而三家佚說。一一併見。較王氏所錄。以三家各自爲篇者。亦較易循覽。惟其以三家詩拾遺爲名。則古文考異。不盡三家之文者。自宜附錄。其逸詩不繫於三家者。自宜芟除。乃一例收入。未免失於貪多。且冠於篇端。使開卷卽名實相乖。尤非體例。其中如張超稱關雎爲畢公作一條。說見超所作。誚蔡邕青衣賦。非超別有解經之說。而但據詩補傳所載泛稱張超云云。竝不錄其賦語。蒐採亦閒有未周。然較王氏之書。則詳贍遠矣。近時嚴虞惇作詩經質疑。內有三家遺說一篇。又惠棟九經古義。余蕭客古經解鉤沈。於三家亦均有採掇。論其賅備。亦尚不及是編也。
</p><br/></div></body></html>