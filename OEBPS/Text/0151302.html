<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 雍錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->雍錄 十卷
</h2>
<!--ed:-->大學士于敏中採進本
<p>
<!--no:-->宋程大昌撰。大昌有古周易占法。已著錄。是編考訂關中古蹟。以三輔黃圖。唐六典。宋敏求長安志。呂大防長安圖記。及紹興祕書省圖（案書中稱閣圖者。卽祕書省圖。）諸書。互相考證。於宮殿山水都邑。皆有圖有說。謂三輔黃圖。由唐人增續。初非親生漢時。目覩漢事。故隨事立辨。不以其名古而不敢置議。長安志最爲明晰。然亦時有駁複。呂大防圖。凡唐世邑屋宮苑。已自不存。特其山川地望。悉是親見。今故本而言之。若與古記不合。亦復訂正。其參校亦可謂勤矣。今考其書。如函谷關參都邑之中。太子宮序職官之次。地圖之後。忽列書目數條。都邑之前。突出山名一處。驟然尋之。不得端緒。體例稍爲叢雜。又集古諸錄。所列碑刻。自獵碣以外。罕登記載。考古圖有輦酌宮。亦不著其名。蓋但憑圖籍。而未考金石之文。故未免於疎漏。然其蒐羅旣富。辨證亦詳在輿記之中。固爲最善之本也。明代陝西諸志。皆號有法。其亦以是數書者在前歟。考大昌之時。關中已爲金土。而耳越江表。爲隣國著書。殊爲無謂。蓋孝宗銳意恢復。有志中原。大昌所作北邊備對一書。卽隱寓經略西北之意。此書猶此志焉耳。第五卷中。特剏漢唐用兵攻取守備要地一圖。其圖說多擧由蜀入秦之迹。與郭允蹈蜀鑑。所謂由漢中取關陝者。大旨相合。其微意固可見矣。<br/>
</p></div></body>
</html>