<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 天籟集 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->天籟集 二卷
</h2>
<!--ed:-->編修汪如藻家藏本
<p>
<!--no:-->金白樸撰。樸字仁甫。一字太素。號蘭谷。眞定人。父寓齋。失其名。仕金爲樞密院判官。會世亂。父子相失。嘗鞠於元好問家。得其指授。金亡後。被薦不出。徙居金陵。放浪詩酒。尤精度曲。是本乃所作詞集。世久失傳。康煕中六安楊希洛。始得於白氏之裔。凡二百篇。前有王博文序。後有孫作序。及曹安贊。希洛以示朱彝尊。彝尊分爲二卷。序而傳之。樸詞淸雋婉逸。意愜韻諧。可與張炎玉田詞相匹。惟以製曲掩其詞名。故沈晦者越數百年。詞家選本。遂均不載其姓字。朱彝尊輯詞綜時。亦尚未見其本。書成之後。乃得之。書雖晚出。而倚聲家未有疑其僞者。蓋其詞采氣韻。皆非後人之所能。固一望而知爲宋元人語矣。<br/>
</p></div></body>
</html>