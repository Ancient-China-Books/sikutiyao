<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 心傳錄 三卷 日新錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->心傳錄 三卷
<!--ti:-->日新錄 一卷
</h2>
<!--ed:-->兩江總督採進本
<p>
<!--no:-->宋于恕編。恕張九成之甥。此二書皆錄九成語也。前有淳熙元年恕序云。無垢張先生。乃予母之兄。頃爲春官宗伯。以議忤時相。一斥嶺下十四年。寓橫浦僧舍。嗜書不厭。晚年目昏。立短簷下。展卷就明。向暮不輟。石閒雙趺隱然。南安守張公見而歎息。標記於柱。今猶在也。案宋史九成本傳。稱九成召除宗正少卿。權禮部侍郞。兼侍講。兼權刑部侍郞。謫守邵州。秦檜又令司諫詹大方。論其與徑山僧宗杲謗訕朝政。謫居南安軍。在南安十四年。以橫浦集考之。其到南安。在癸亥三月。乃紹興十三年。其橫浦僧舍題柱字。據恕此序。是南安張守所記。而南安府志載寶界寺題柱識語。爲九成自題。又失張守之名。誤矣。陳振孫書錄解題曰。張九成无垢語錄十四卷。言行編遺文共一卷。九成之甥于恕所編。心傳錄及其門人郞昱所記日新錄。近時徐鹿卿德夫。教授南安。復裒其言行。繫以歲月。及遺文三十篇。附於末。今此本止三卷。恕序稱與其弟憲。徒步三千餘里。抵嶺下。得侍講論。難疑答問。莫不備錄。名之曰心傳。後恕以思親歸。弟憲獨住。各以所得。合爲一集。又學生郞昱麤得數語纂爲錄。故人刁駿序之。而後卷日新錄。亦題甥于恕編。蓋非陳振孫所謂徐鹿卿裒輯之本。中閒止有序記等文凡八篇。亦與所謂三十篇者不合。故仍舊名曰心傳。曰日新。而不名語錄。是尚未經合訂者矣。明人刻橫浦集。已收入之。此其別行之本也。<br/>
</p></div></body>
</html>