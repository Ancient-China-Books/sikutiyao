<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 默成文集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十
<!--sf:-->別集類十
</font><h2>
<!--ti:-->默成文集 八卷
</h2>
<!--ed:-->浙江汪啓淑家藏本
<p>
<!--no:-->宋潘良貴撰。良貴字義榮。一字子賤。號默成居士。婺州金華人。政和五年。以廷試第二人釋褐。爲辟雍博士。累遷提舉淮南東路常平。靖康元年召還。坐事除監信州汭口排岸。高宗卽位。召爲左司諫。歷除徽猷閣待制提舉亳州明道宮。坐與李光通書降三官。卒贈左朝奉大夫。事蹟具宋史本傳。良貴學術醇正。侃直不阿。首論何㮚等之不可爲相。又與黃潛善呂頤浩相忤。又面劾向子諲。屢坐屛斥。而所守不移。故朱子亦稱其剛毅近仁。其論治體劄子等篇悱惻沈痛。足以感人。尤足以覘其節槩。其集見於史者十五卷。久佚不傳。此本乃康熙中其裔孫所刊。僅文二十首。詩二十七首。詞一首。皆掇拾於散亡之餘。粗存梗槩。然以集中除謝諸表。與本傳年譜相較。亦多足資參訂。如年譜載良貴旣至嚴州任。請祠。得主管亳州明道宮。轉祕書少監。遷起居郞。拜中書舍人。今集中有辭免祕書少監申省狀。可與年譜相證。而本傳不云轉祕書少監。又良貴知嚴州之後。凡再爲中書舍人。集中有謝中書舍人誥表。又有謝中書舍人表可證。而本傳但云起爲中書舍人。不著前後再命。皆可以補宋史之闕誤。惟是篇頁寥寥。而強分卷帙。未免有意求多。又一卷二卷。皆載本傳及年譜誥敕等文。至三卷乃及其著作。雖用宋敏求編李白集之例。而喧奪太甚。究爲編次無法。至潘畤乃良佐之子。於良貴爲猶子。而亦附其傳誌於末編。尤爲不倫。今姑仍舊本錄之。而附糾其叢脞如右。<br/>
</p></body>
</html>