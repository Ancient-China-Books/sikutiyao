<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 唐語林 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->唐語林 八卷
</h2>
<!--ed:-->永樂大典本
<p>
<!--no:-->宋王讜撰。陳振孫書錄解題云。長安王讜正甫。以唐小說五十家。倣世說分三十五門。又益十七門。爲五十二門。晁公武郡齋讀書志云。未詳撰人。效世說體。分門記唐世名言。新增嗜好等十七門。餘皆仍舊。馬端臨經籍考。引隨氏之言入小說家。又引晁氏之言入雜家。兩門互見。實一書也。惟陳氏作八卷。晁氏作十卷。其數不合。然陳氏又云館閣書目十一卷。闕記事以下十五門。另一本亦止八卷。而門目皆不闕。蓋傳寫分併。故兩本不同耳。讜之名不見史傳。考書中裴佶一條。佶字空格。註云御名。宋惟徽宗諱佶。則讜爲崇寧大觀閒人矣。是書雖倣世說。而所紀典章故實。嘉言懿行。多與正史相發明。視劉義慶之專尚淸談者不同。且所採諸書。存者亦少。其裒集之功。尤不可沒。明以來刊本久佚。故明謝肇淛五雜俎。引楊愼語。謂語林罕傳。人亦鮮知。惟武英殿書庫所藏。有明嘉靖初桐城齊之鸞所刻殘本。分爲上下二卷。自德行至賢媛。止十八門。前有之鸞自序。稱所得非善本。其字畫漫漶。篇次錯亂。幾不可讀。今以永樂大典所載。參互校訂。删其重複。增多四百餘條。又得原序目一篇。載所採書名。及門類總目。當日體例。尚可考見其梗概。惟是永樂大典各條。散於逐韻之下。其本來門目。難以臆求。謹略以時代爲次。補於刻本之後。無時代者又後之。共爲四卷。又刻本上下二卷。篇頁過繁。今每卷各析爲二。仍爲八卷。以還其舊。此書久無校本。譌脫甚衆。文義往往難通。謹取新舊唐書及諸家說部。一一詳爲勘正。其必不可知者。則姑仍原本。庶不失闕疑之義焉。<br/>
</p></div></body>
</html>