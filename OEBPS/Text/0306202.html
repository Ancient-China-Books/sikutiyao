<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十七 道家類存目 古老子 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->古老子 二卷
</h2>
<!--ed:-->浙江汪啓淑家藏本
<p>
<!--no:-->舊本題許劍道人手刊。卷首有自題絕一首。云道人自昔不談元。何事幡然繪此篇。料得浮雲無挂礙。欲從牛背學長年。稱壬子閏五。題於申州傳舍。末有二小印。一曰史垂名。一曰靑史。蓋其名字。次爲所畫老子像。亦有二小印。一曰許劍道人。一曰別號題橋生。又書首二小印。一曰垂名原名南。一曰兩江一字靑史。不知何許人也。考石墨鐫華。有元至元閒盩厔樓觀說經臺篆書古老子。及正書釋文。與此無異。末刻夷門天樂道人李道謙跋云。魯之大儒高翿文舉者。善古篆。嘗爲會眞宮提點張志偉壽符書道德五千言。筆法精妙。古今罕有。至元庚寅。承命祀香嶽瀆。駐於終南山重陽萬壽宮。遂摹諸經臺。垂之永久。然則高翿所書。李道謙摹刻於石。而是册又從石刻摹出耳。字體怪異。不合六書。趙崡謂其雜出頡籀款識古文大小二篆。沾沾自喜。尚不堪郭忠恕一嗤。非過論也。考翿自識有云。老子舊有古本。歷歲滋久。不可復見。於古文韻海中。檢討綴緝。越月乃成。據此。則翿所書篆體。徒本之古文韻海耳。其文視今本老子。惟增減數虛字。亦不足以資考校也。<br/>
</p></div></body>
</html>