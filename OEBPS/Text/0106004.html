<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修邵晉涵家藏本

<div id="text"><font size="-1">
<!--fi:-->史部四
<!--sf:-->編年類存目
</font><h2>
<!--ti:-->通鑑綱目前編 二十五卷
</h2><p>
<!--no:-->明南軒撰。軒字叔後。渭南人。據軒自序。題吏部文選司郞中前翰林院庶吉士。明史附見南居益傳。亦云官吏部郞中。嘗著綱目前編。然又有其門人楊光訓序。稱軒爲渭上先生。壯遊金馬。閱銓曹。歷藩臬。是其官不終於郞中。陝西通志。稱其終山東參議。與光訓序合。當得其實。然太學進士題名碑錄。載軒爲嘉靖癸丑進士。而通志作甲辰進士。則通志又傳寫之誤矣。此書以金履祥通鑑前編。陳桱通鑑前編外紀。合併删削。其爲一編。起自伏羲。終於周威烈王。然不明提綱分目之法。宂瑣糅雜。殊無可取。至於引爾雅曰。熊羆貔貅貙虎六者。猛獸可以敎戰。引左傳曰。龍角亢星也。建戌之月見於東方。故戒民以土工之事。爾雅左傳。皆無其文。蓋有明一代。八比盛而古學荒。諸經注疏。皆以不切於時文。庋置高閣。故雜采類書。以譌傳譌。至於如此。又金履祥受業王柏。故徵引師說。稱子王子。此書旣盡變履祥之例。而引王柏之說。仍稱爲子王子。是更與不去葛龔同一例矣。
</p><br/></div></body></html>