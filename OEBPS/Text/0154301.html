<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 眞臘風土記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->眞臘風土記 一卷
</h2>
<!--ed:-->浙江范懋柱家天一閣藏本
<p>
<!--no:-->元周達觀撰。達觀温州人。眞臘本南海中小國。爲。扶南之屬。其後漸以強盛。自隋書始見於外國傳。唐宋二史。竝皆紀錄。而朝貢不常至。故所載風土方物。往往疎略不備。元成宗元貞元年乙未。遣使招諭其國。達觀隨行。至大德元年丁酉。乃歸。首尾三年。諳悉其俗。因記所聞見爲此書。凡四十則。文義頗爲賅贍。惟第三十六則。內記瀆倫神譴一事。不以爲天道之常。而歸功於佛。則所見殊陋。然元史不立眞臘傳。得此而本末詳具。猶可以補其佚闕。是固宜存備參訂。作職方之外紀者矣。達觀作是書成。以示吾邱衍。衍爲題詩。推挹甚至。見衍所作竹素山房詩集中。蓋衍亦服其敍述之工云。<br/>
</p></div></body>
</html>