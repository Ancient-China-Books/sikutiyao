<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 梁文紀 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->梁文紀 十四卷
</h2>
<!--ed:-->浙江巡撫採進本
<p>
<!--no:-->明梅鼎祚編。是集採梁一代之文。多取之梁書南史及諸家文集。故所錄不甚繁碎。考證亦頗精核。惟以後梁蕭巋退附外國之後。不與諸王同列。殊乖次序。又侯景矯詔。入於簡文帝文內。亦非事實。他若梁武帝請諡答詔。不著其人。稍爲疎漏。江淹集作於齊代。割以入齊。齊文紀旣已發例。何佟之之文。乃云以上作於齊朝。以下作於梁世。但爲分註。而全入此集。亦未免自亂其例。然較他集終爲有條理也。梁代沿永明擧製。競事浮華。故裴子野撰雕蟲論。以砭其失。簡文帝與湘東王書曰。六典三禮。所施則有地。吉凶嘉賓。用之則有所。未聞吟咏性情。反擬內則之篇。操筆寫志。更摹酒誥之作。遲遲春日。反學歸藏。湛湛江水。遂同大傳。又曰。時有效謝康樂裴鴻臚文者。亦頗有惑焉。謝客吐言天拔。出於自然。時有不拘。是其糠粕。裴氏乃良史之才。了無篇什之美。謝故巧不可階。裴亦質不宜慕。一代帝王。持論如是。宜其風靡波蕩。文體日趨華縟也。然古文至梁而絕。駢體乃以梁爲極盛。殘膏賸馥。沾漑無窮。唐代沿流。取材不盡。譬之晚唐五代。其詩無非側調。而其詞乃爲正聲。寸有所長。四六旣不能廢。則梁代諸家故未可屏斥矣。<br/>
</p></div></body>
</html>