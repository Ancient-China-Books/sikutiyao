<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 宗子相集 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->宗子相集 十五卷
</h2>
<!--ed:-->兩淮馬裕家藏本
<p>
<!--no:-->明宗臣撰。臣字子相。揚州興化人。嘉靖庚戌進士。除刑部主事。移吏部文選司。進稽勳司員外郞。以賻楊繼盛忤嚴嵩。出爲福建參議。遷提學副使。卒於官。年僅三十有六。明史文苑傳。附載李攀龍傳中。蓋攀龍徐中行吳國倫梁有譽及臣。有前五子之稱也。朱彝尊明詩綜。稱臣所著有方城集。而此本實題宗子相集。其卷目與明史藝文志相合。王世貞志臣墓。稱其寢瘵疾亟。門人稍次生平著述。凡十餘卷梓之。則其集乃臣未沒時所訂定也。臣嘗與吳國倫論詩不勝。歸而精思累日月。卒能卓然成家。爲嘉靖七子之一。其詩跌宕俊逸。頗能取法靑蓮。而意境未深。閒傷淺俗。靜志居詩話。謂使其不遇王李。充之不難與昌穀蘇門伯仲。自入七子之社。漸染習氣。日以窘弱。最可惋惜。所言誠切中其病。然天才婉秀。吐屬風流。究無剽剟填砌之習。本質猶未盡漓也。惟竹閒諸篇體近纖仄。未免汨沒於時趨耳。至其西門西征諸記。指陳時弊。反覆詳明。蓋臣官閩中時。禦倭具有方略。故言之親切如是。是又不可以文字論矣。<br/>
</p></div></body>
</html>