<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 湛然居士集 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->湛然居士集 十四卷
</h2>
<!--ed:-->兵部侍郞紀昀家藏本
<p>
<!--no:-->元耶律楚材撰。楚材字晉卿。遼東丹王八世孫。金尚書右丞履之子。從太祖平定四方。太宗時官至中書令。至順元年追封廣寧王。諡文正。事蹟具元史本傳。耶律或作移刺。蓋譯語之譌。焦竑經籍志。以爲兩人。非也。是集所載詩爲多。惟第八卷第十三卷十四卷。稍以書序碑說錯雜其中。編次殊無體例。疑傳寫者亂之。史稱其旁通天文地理術數。及二氏醫卜之說。宜其多有發揮。而文止於斯。不敵詩之三四。意者尚有佚遺歟。然十四卷之數。與諸家著錄皆符。或經國之暇。惟以吟咏寄意。未嘗留意於文筆也。王士禎池北偶談。摘錄其贈李郡王筆寄平陽潤老和陳秀玉韻贈富察元帥河中遊西園壬午元旦諸詩。以爲頗有風味。而稱其集多禪悅之說。考憎行秀所作集序。稱楚材年二十七。受顯訣於萬松。盡棄宿學。其耽玩佛經。蓋亦出於素習。平水王鄰則曰。按元裕之中州集。載右相文獻公詩。又稱趙閒閒爲吾道主盟。李屏山爲中州豪傑。知晉卿學問淵源。有自來矣。故旁通詣極。而要以儒者爲歸云云。今觀其詩。語皆本色。惟意所如。不以研鍊爲工。雖時時出入內典。而大旨必歸於風教。鄰之所云。殊爲能得其眞矣。<br/>
</p></body>
</html>