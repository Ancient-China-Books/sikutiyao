<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部八 易類存目二 易學飲河 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部八
<!--sf:-->易類存目二
</font><h2>
<!--ti:-->易學飲河 八卷
</h2>
<!--ed:-->兩淮馬裕家藏本
<p>
<!--no:-->明張納陛撰。納陛字以登。宜興人。萬歷己丑進士。官禮部主事。事蹟附見明史顧允成傳。納陛以爭並封去官。乃閉門注易。其書惟解上下經。毎卦皆注互體。而不甚發互體之義。如解亢龍有悔。謂處亢之時。不得不亢。不得不悔。何病乎亢龍。則取鄒德溥之說。解龍戰於野。謂戰者懼也栗也。非與陽爭戰。乃疑於陽而自爲戰懼也。則取唐鶴徴之說。皆苟務趨新。乖違古義。又刪除上下經之名。以咸恆二卦。移附坎離二卦之末。尤竄亂舊次。割裂聖文。至六十四卦。惟否與未濟二卦。置而不註。蓋納陛丁明末造。以否爲亂世。未濟爲窮時。託不言以寓其慨也。前有錢一本序。其詞頗譎。大抵不得志而著書之意。則是書不必盡以經義核矣。<br/>
</p></div></body>
</html>