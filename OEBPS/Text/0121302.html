<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->商文毅疏稿略 一卷
</h2><p>
<!--no:-->明商輅撰。輅字宏載。淳安人。正統乙丑進士第一。官至吏部尚書。謹身殿大學士。卒諡文毅。事蹟具明史本傳。是集爲其子侍講良年所編。後有其孫汝賾跋。稱輅素菴文集。凡數十卷。兩遭回祿。悉爲煨燼。幸此卷獨存。因鋟諸梓云云。此本爲天一閣所鈔。則刊版又佚矣。其偶傳者幸也。所載奏疏凡三十三篇。明史所載景泰時請淸理塞上軍田。招集開封鳳陽諸處流民。成化時首陳八事。及辯林誠之誣。請皇太子視紀妃疾。弭災八事。劾西廠太監汪直諸疏。今皆在集中。惟劾汪直一疏。史載列直十一罪。而不言其目。此集所載。乃止十條。或爲傳寫佚脫一條。抑或史文誤衍一字歟。又邊務一疏。凡言二事。其一論養軍莫善於屯田。若不屯田。雖傾府庫之財。竭軍民之力。不能使邊城充實。宜禁勢豪侵佔。令邊軍分二班耕種。非專言淸理官田。史但稱覈還之軍。未盡其實。其一論守邊爲上。守關次之。若徒守京城。最爲下策。不宜全調保定等處精銳官軍備禦京城。而以紫荊倒馬諸要隘。委之輪撥京兵。致望風先潰。其言尤深中明代之弊。史削而不載。亦删除過當。是集所載。乃其全文。尤足以補史闕也。
</p><br/></div></body></html>