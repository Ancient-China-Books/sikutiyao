<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十五 雜家類存目二 證學編 四卷 附證學論策 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->證學編 四卷
<!--st:--><font size="-1">附</font>證學論策 一卷
</h2>
<!--ed:-->兩江總督採進本
<p>
<!--no:-->明楊起元撰。起元字貞復。廣東歸善人。萬曆丁丑進士。官至吏部左侍郞。諡文懿。明史儒林傳。附載王畿傳末。稱其淸修姱節。而其學不諱禪。是編載尺牘語錄及雜文。附論策數首。大抵講學之語。故以證學爲名。觀其論佛仙云。秦漢以還。不復知道爲何物。而佛之教。能守其心性之法。及至達摩西來。單傳直指。儒生學士。從此悟入。然後稍接孔脈云云。其援儒入墨。誣誕實甚。艾南英嘗作文待序曰。蓋自摘取良知之說。而士稍異學矣。然予觀其書。不過師友講論。立教明宗而已。未嘗以入制業也。其徒龍谿緒山。闡明其前之說。而又過焉。亦未嘗以入制舉業也。然則誰爲之始歟。吾姑爲隱其姓名。而又詳乙注其文。使學者知以宗門之糟粕。爲舉業之俑者。自斯人始云云。顧炎武日知錄。嘗考南英所乙注者。卽起元文也。然則起元變亂先儒。其流毒且及於經義矣。<br/>
</p></div></body>
</html>