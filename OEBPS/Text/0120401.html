<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 聖祖仁皇帝聖訓 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->聖祖仁皇帝聖訓 六十卷
</h2>
<p>
<!--no:-->雍正九年世宗憲皇帝恭編。乾隆六年。皇上御製序文刊布。凡三十二類。總一千九百餘則。篇帙視列聖爲富。蓋我聖祖仁皇帝。道符帝縡。命自天申。景祚延洪。卜年久遠。六甲五子。首末循環。與天運相終始。故神功聖德。史不勝書。實錄數盈千卷。而貽留大訓。亦紀載獨繁。伏考周易有曰。日月得天。而能久照。四時變化。而能久成。聖人久於其道。而天下化成。寶祚綿長。故彝訓最爲詳備。此誠帝王之盛軌也。然其故有不止於此者。昔虞舜鳴韶。鳳儀獸舞。而皋陶颺拜。猶期以愼憲省成。慮其始勤而終惰也。使歷年久遠。而暇豫之念或萌。則怠氣所乘。又安能於天下之事。一一爲之衡量。於在廷之臣。一一爲之啓導。今跽讀聖謨。所爲保泰而持盈。謹小而愼微者。六十一年。殆如一日。然則聖訓之獨多。固在享國之永。亦在莅政之勤矣。周公誥誡成王。歷舉太戊武丁祖甲文王之壽考。而歸本於無逸。聖人之心。固異世而同符也。<br/>
</p></body>
</html>