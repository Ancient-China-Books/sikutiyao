<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->集部二十
<!--sf:-->別集類二十
</font><h2>
<!--ti:-->圭齋集 十五卷
<!--ti:-->附錄 一卷
</h2><p>
<!--no:-->元歐陽元撰。元有拯荒事略。已著錄。元平生三仕成均。兩爲祭酒。六入翰林。三拜承旨。凡朝廷高文典册。多出其手。揭徯斯作元集序。稱有曰詩流者三卷。曰鈆中者十卷。曰驅煙者十五卷。曰強學者十卷。曰述眞者三卷。其門人王師模所編。明宋濂序。則謂原集一百餘册。皆燬於兵。惟存辛卯至丁酉七年之作二十四卷。其孫祐持編錄之。此本詩賦四卷。文十一卷。附錄一卷。題宗孫銘鏞編集。又非祐持之舊矣。孔齊至正直記曰。歐陽元作文。必詢其實事而書。未嘗代世俗誇誕。時人謂文法不及虞集揭徯斯黃溍。而事實不妄則過之。然宋濂稱其文。如雷電恍惚。雨雹交下。可怖可愕。及乎雲散雨止。長空萬里。一碧如洗。實亦末減於三人也。虞集道園學古錄。有送元謁告還瀏陽詩曰。憶昔先君早識賢。手封製作動成編。交游有道眞三益。翰墨同朝又十年。蓋集父教授於潭州。見元文大驚。手封一帙寄集曰。他日當與汝竝駕齊驅。故集詩云然。然則元發軔之初。聲價已與集相亞矣。
</p><br/></div></body></html>