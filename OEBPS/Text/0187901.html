<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部一 儒家類一 新書 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部一
<!--sf:-->儒家類一
</font><h2>
<!--ti:-->新書 十卷
</h2>
<!--ed:-->通行本
<p>
<!--no:-->漢賈誼撰。漢書藝文志。儒家賈誼五十八篇。崇文總目云。本七十二篇。劉向删定爲五十八篇。隋唐志皆九卷。別本或爲十卷。考今隋唐志皆作十卷。無九卷之說。蓋校刊隋書唐書者。未見崇文總目。反據今本追改之。明人傳刻古書。往往如是。不足怪也。然今本僅五十六篇。又問孝一篇。有錄無書。實五十五篇。已非北宋本之舊。又陳振孫書錄解題。稱首載過秦論。末爲弔湘賦。且略節誼本傳於第十一卷中。今本雖首載過秦論。而末無弔湘賦。亦無附錄之第十一卷。且併非南宋時本矣。其書多取誼本傳所載之文。割裂其章段。顚倒其次序。而加以標題。殊瞀亂無條理。朱子語錄曰。賈誼新書。除了漢書中所載。餘亦難得粹者。看來只是賈誼一雜記稿耳。中閒事事有些個。陳振孫亦謂其非漢書所有者。輒淺駁不足觀。決非誼本書。今考漢書誼本傳贊。稱凡所著述。五十八篇。掇其切於世事者。著於傳。應劭漢書註。亦於過秦論下註曰。賈誼書第一篇名也。則本傳所載。皆五十八篇所有。足爲顯證。贊又稱三表五餌。以係單于。顏師古註所引賈誼書。與今本同。又文帝本紀註引賈誼書。衛侯朝於周。周行人問其名。亦與今本同。則今本卽唐人所見。亦足爲顯證。然決無摘錄一段。立一篇名之理。亦決無連綴十數篇。合爲奏疏一算上之朝廷之理。疑誼過秦論治安策等。本皆爲五十八篇之一。後原本散佚。好事者因取本傳所有諸篇。離析其文。各爲標目。以足五十八篇之數。故餖飣至此。其書不全眞。亦不全僞。朱子以爲雜記之稿。固未核其實。陳氏以爲決非誼書。尤非篤論也。且其中爲漢書所不載者。雖往往類說苑新序韓詩外傳。然如青史氏之記。具載胎教之古禮。修政語上下兩篇。多帝王之遺訓。保傅篇。容經篇。並敷陳古典。具有源本。其解詩之騶虞。易之潛龍亢龍。亦深得經義。又安可盡以淺駁不粹目之哉。雖殘闕失次。要不能以斷爛棄之矣。<br/>
</p></div></body>
</html>