<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 觀妙齋金石文考略 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->觀妙齋金石文考略 十六卷
</h2>
<!--ed:-->浙江巡撫採進本
<p>
<!--no:-->國朝李光暎撰。光暎字子中。嘉興人。嘉興之收藏金石者。前有曹溶古林金石表。後有朱彝尊吉金貞石志。彝尊所藏金石刻。又歸於光暎。遂裒輯所得。集諸家之論。而爲此書。前有雍正七年金介復序。稱其不減曹氏古林之富。然古林金石表。閒有參差搘拄。且無論說。不及此書之有條理。而吉金貞石志。久無成帙。或疑彝尊當日。本未成書。然此書內乃有引吉金貞石志一條。則或存其殘稾之什一。未可知也。所採金石之書。凡四十種。文集地志說部之書。又六十種。可謂勤且博矣。惟於瘞鶴銘不引張弨釋文。於天發神讖碑不引周在浚釋文。蘭亭序不引俞松續考。是漏略耳。自昔著錄金石之家。皆自據見聞。爲之評說。惟宋陳思寶刻叢編。則雜取金石錄復齋碎錄諸書。薈粹爲之。是書亦同此式。每條下各註所出之書。閒有光明自識者。什一而已。金石著錄之富。無過歐陽趙洪三家。而是書於隸釋所引。不及十之一。於集古金石二錄所引。亦不甚詳。至隸續曁婁機漢隸字原。則皆未之及。蓋諸書以考證史事爲長。而是書則以品評書蹟爲主。故於漢隸則宗鄭簠之評。於唐碑則取趙崡之論。雖同一著錄。而著書之宗旨。則固區以別矣。<br/>
</p></div></body>
</html>