<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 易通 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->易通 六卷
</h2>
<!--ed:-->江蘇巡撫採進本
<p>
<!--no:-->宋趙以夫撰。以夫字用父。宗室子。居於長樂。嘉定十年進士。歷官資政殿學士。是書前有以夫自序。皆自稱臣。末有不敢自祕。將以進於上。庶幾仰裨聖學緝熙之萬一。則經進之本也。考趙汝騰庸齋集。有繳趙以夫不當爲史館修撰奏剳。曰鄭淸以進史屬之以夫。四海傳笑。謂其進易尚且代筆。而可進史乎。其後聞爲史館長。人又笑曰。是昔代筆進易之以夫也。又何喬遠閩書曰。以夫作易通。莆田黃績。相與上下其論。據其所說。則是書實出黃績參定。汝騰所論。不盡無因。殆以以夫不協衆論。故譁然以爲績代筆歟。胡一桂云。易通六卷。或問類例圖象四卷。朱彝尊經義考。曰宋志十卷。又註曰聚樂堂書目作六卷。蓋宋志連或問類例圖象言之。聚樂堂本則惟有易通。此本亦止六卷。而無或問類例圖象。其自聚樂堂本傳寫歟。其書大旨。在以不易變易二義。明人事動靜之準。故其說曰奇偶七八也。交重九六也。卦畫七八不易也。爻畫九六變易也。卦雖不易。而中有變易。是謂之亨。爻雖變易。而中有不易。是謂之貞。洪範占用二。貞悔。貞卽靜也。悔卽動也。故靜吉動凶則勿用。動吉靜凶則不處。動靜皆吉。則隨遇而皆可。動靜皆凶。則無所逃於天地之閒。於聖人作易之旨。可謂深切著明。至其眞出於誰手。則傳疑可矣。<br/>
</p></div></body>
</html>