<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 華陽集 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->華陽集 四十卷
</h2>
<!--ed:-->兩江總督採進本
<p>
<!--no:-->宋張綱撰。綱字彥正。金壇人。大觀政和閒試舍法。三中首撰。初與蔡京王黼不合。二人每擠抑之。及南渡後登瑣闥。復與秦檜有隙。遂致仕。檜沒乃召用。終參知政事。事蹟具宋史本傳。綱健於爲文。每一落紙。都人輒傳播。遭建炎兵燬。什不存一。值檜柄國。懼爲所忌。絕意著述。然嗣子堅搜輯散佚。尚得八百餘篇。至孫釜始刊版寘郡學。以其自號華陽老人。卽以名集。洪邁爲之序。凡文三十三卷。詩五卷。詞一卷。後附行狀一卷。詩文典雅麗則。講筵所進故事。因事納忠。亦皆剴切。至南宋之初。盡革紹述之弊。凡元祐諸臣之後。無不甄錄。轉相標牓。頗滋僞冒。綱乃復有劄子。論黨籍推恩太濫。尤可謂卓然特立。毫無門戶之見者矣。<br/>
</p></div></body>
</html>