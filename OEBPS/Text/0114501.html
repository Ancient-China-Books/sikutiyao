<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 靖康紀聞拾遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->靖康紀聞拾遺 一卷
</h2>
<!--ed:-->浙江巡撫採進本
<p>
<!--no:-->不著撰人名氏。案文獻通考。載靖康拾遺錄一卷。何烈撰。又名靖康小史。又名草史。疑卽是書也。考東都事略。載靖康元年閏十一月癸巳。迎土牛以借春。不言其故。是書則謂去年十二月冬至。術者以爲大忌。因於是月借春。此類頗足以考故事。又東都事略。載王雲以靖康元年二月使金。十月重使金。而是書則謂九月再遣雲使金。亦可以考異。惟是書大旨。在責宋不於太原未下之前。早割三鎭與金。致有靑城之禍。考宋史載靖康元年十月。金人遣楊天吉王汭來。欲割三鎭。朝廷以三鎭稅數。遣王雲與汭行。則是下太原之後。金何嘗不仍以割三鎭要和。宋又何嘗不以三鎭稅數與之。然終無解於汾澤之攻陷。則此書割地請和之說。仍誤國之餘唾矣。<br/>
</p></body>
</html>