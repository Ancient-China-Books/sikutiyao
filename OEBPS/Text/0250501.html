<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修程晉芳家藏本

<div id="text"><font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->潛邱劄記 六卷
</h2><p>
<!--no:-->國朝閻若璩撰。若璩有尚書古文疏證。已著錄。是編皆其考證經籍隨筆劄記之文。曰潛邱者。若璩本太原人。寄居山陽。爾雅曰晉有潛邱。元和郡縣志曰潛邱在太原縣南三里。取以名書。不忘本也。此書傳本有二。一爲其孫學林所刻。一爲山陽吳玉搢所删定。考若璩尚書古文疏證卷六第八十一條下。有云潛邱劄記恐世不傳。仍載其說於此。然所載兩條。一推春秋莊公十八年日食。一推晉光熙元年正月七月十二月頻食。今兩本皆無之。蓋其少年隨筆劄記。本未成書。後人掇拾於散逸之餘。裒合成帙。非其全也。此本卽吳玉搢所重定。原刻首兩卷雜記讀書考論。多案而未斷。此本删併爲一卷。原刻卷三曰地理餘論。以禹貢山川及四書中地名。已詳疏證與釋地。此特餘論耳。此本次爲卷二。而取首兩卷內合於此一類者。次爲卷三。原刻卷四上錄雜文序跋。卷四下曰喪服翼注。曰補正日知錄。此本取首兩卷內涉及喪服者。次喪服翼注後。合爲四卷。移雜文序跋。附補正日知錄後。次爲卷五。原本以與人答論經史書錄之卷五。以應博學宏詞賦一首併雜詩若干首錄之卷六。詩賦非若璩所長。且劄記不當及此。此本删去。而存其與人答論經史書。次爲卷六。蓋學林綴輯其祖之殘稿徒欲一字不遺。遂致漫無體例。此本較學林所編。尚有端緒。今姑從之。中閒重見者四條。三見者一條。尚沿原本之誤。今悉爲删正。若璩學問淹通。而負氣求勝。與人辨論。往往雜以毒詬惡謔。與汪琬遂成讎釁。頗乖著書之體。然記誦之博。考核之精。國初實罕其倫匹。雖以顧炎武之學有本原。日知錄一書。亦頗經其駁正。則其他可勿論也。茲編雖輯錄而成。非全豹。而言言有據。皆足爲考證之資。固不以殘闕廢之矣。
</p><br/></div></body></html>