<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮集編 四十卷
</h2><p>
<!--no:-->國朝盛世佐撰。世佐秀水人。官龍里縣知縣。是書成於乾隆丁卯。裒輯古今說儀禮者。一百九十七家。而斷以己意。浙江遺書總錄。作十七卷。且稱積帙共二千餘翻。爲卷僅十七者。案經篇數分之。不欲於一篇之中橫隔也。然此本目錄列十七卷。書則實四十卷。蓋終以卷軸太重。不得已而分之。總錄又稱末附勘正監本石經。補顧炎武張爾岐之闕。此本亦有錄而無書。豈總錄但據目錄載之歟。其謂朱子儀禮經傳通解。析諸篇之記。分屬經文。蓋編纂之初。不得不權立此例。以便尋省。惜未卒業。而門人繼之。因仍不改。非朱子之本意。吳澄亦疑其經傳混淆。爲朱子未定之稾。故是編經自爲經。記自爲記。一依鄭氏之舊。其士冠士相見喪服等篇。經記傳注。傳寫混淆者。則從蔡沈考定武成之例。別定次序於後。而不敢移易經文。其持論頗爲謹嚴。無淺學空腹高談輕排鄭賈之錮習。又楊復儀禮圖。久行於世。然其說皆本注疏。而時有併注疏之意失之者。亦一一是正。至於諸家謬誤。辨證尤詳。雖持論時有出入。而可備參考者多。在近時說禮之家。固不失爲根據之學矣。
</p><br/></div></body></html>