<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 自怡集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->自怡集 一卷
</h2>
<!--ed:-->浙江巡撫採進本
<p>
<!--no:-->明劉璉撰。璉字孟藻。靑田人。誠意伯基長子。洪武十年爲考功監丞。兼試監察御史。出爲江西布政司右參政。爲胡惟庸所脅墮井死。事蹟附見明史劉基傳。是集爲其子薦所編。末附洪武十三年國史院編修官吳從善所作哀辭。備述基從太祖起兵。璉在南田山制馭諸草竊。請設談洋巡檢。以靖逃盜之源。及沮沈立本媚附權臣事。惟以材略氣節稱之。不及其文章。卷首載秦府紀善黃伯生序。乃稱嘗見其遇事剛果。挫折姦佞。不撓不阿。宜其少年銳氣。盛滿於中。今讀其詩。顧乃溫柔沖淡。怛然有愛君憂國之至性。而自視欿然。如有不足。以爲庶幾於聞道。今觀其詩。惟七言律詩頗涉流利圓美。不出元末之格。然僅三首。蓋非所喜作。至於五言古體。居集中之太半。皆詞旨高雅。而運思深摯。殆於駕兩宋而上之。以繼犂眉諸集。可謂不愧其父。而明人罕稱道之者。殆轉以勳閥掩歟。<br/>
</p></div></body>
</html>