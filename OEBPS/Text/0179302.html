<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 法帖譜系 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->法帖譜系 二卷
</h2>
<!--ed:-->浙江鮑士恭家藏本
<p>
<!--no:-->宋曹士冕撰。按書史會要。士冕字端可。號陶齋。昌谷之後。昌谷爲曹彥約別號。則都昌人也。其仕履無考。惟三山木版帖條下。自稱三山帥司庫。有歷代帖版本。嘉熙庚子。備員帥幕。尚及見之之語。絳本舊帖條下。有淳祐甲辰。霅州官滿之語。蓋由幕僚而仕州郡者耳。其書序宋代法帖源流。首爲譜系圖上卷。淳化法帖以下爲二王府帖。紹興國子監本。淳熙修內司本。大觀太淸樓帖。臨江戲魚堂帖。利州帖。慶歷長沙帖。劉丞相私第本。長涉碑匠家本。長沙新刻本。三山木版黔江帖。北方印成本。烏鎭本。福淸本。灃陽帖。鼎帖。不知處本。長沙別本。蜀本。廬陵蕭氏本。凡二十二種。下卷絳本舊帖以下。爲東庫本。亮字不全本。新絳本。北本。又一本。武岡舊本。武岡新本。福淸本。烏鎭本。彭州本。資州本。木本前十卷。又木本前十卷。凡十四種。蓋以淳化閣帖爲大宗。而絳帖爲別子。諸本皆其支派也。每條敍述摹刻始末。兼訂其異同工拙。頗足以資考證。書史會要。稱士冕博參書法。服習蘭亭。宜其鑒別不苟矣。古今法帖皆搨本。惟此書載有印本法帖。亦廣異聞。書成於淳祐乙巳。前有自序。以書中自記考之。蓋霅川官滿之第二年也。<br/>
</p></body>
</html>