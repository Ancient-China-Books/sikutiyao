<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 皇祐新樂圖記 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->皇祐新樂圖記 三卷
</h2>
<!--ed:-->兩淮馬裕家藏本
<p>
<!--no:-->宋阮逸胡瑗奉勅撰。仁宗景祐三年二月。以李照樂穿鑿。特詔校定鐘律。依周禮及歷代史志。立議範金。至皇祐五年。樂成奏上。此其圖記也。舊本從明文淵閣錄出。後有宋陳振孫嘉定己亥跋云。借虎邱寺本錄。蓋當時所賜。藏之名山者。又有元天曆二年吳壽民跋。明萬曆三十九年趙開美跋。敍是書源委頗詳。考初置局時。逸瑗與房庶等。皆驛召預議。詔命諸家。各作鍾律以獻。而持論互異。司馬光主逸瑗之說。范鎮主房庶之說。往反爭議。卒不能以相一。其往返書牘。具光傳家集中。而鎮所作東齋記事。亦略存其概。大抵逸瑗以爲黃鍾之管。積八百一十分。容一千二百黍。又以九章圜田算法計之。黃鍾管每長一分。積九分。容十三黍三分黍之一。空徑三分四釐六毫。圍十分三釐八毫。圍徑用徑三圍九古率。而改圍九分爲九方分。別遷就之術也。司馬光曰。古律已亡。非黍無以見度。非度無以見律。律不生於度與黍。將何從生。非謂太古以來。律必生於度也。特以近世古律不存。故返從度法求之耳。其論最明。范鎮譏其以度起律。誠爲過當。然鎮以秬黍律尺龠鬴斛算數權衡鐘聲十者。必相合而不相戾。然後爲得。亦不爲無見也。以律起度。與以度起律。源流本無異同。而二家算術不精。逸瑗等得之於橫黍。而失之於圍徑。又以大黍累尺。小黍實管。自相乖反。房庶以千二百黍實之管中。隨其長短斷之。以爲九寸之管。取三分以度空徑。則空徑不生於黍。而別有一物爲度以起分。竟不必實黍於管。亦未見其爲通論也。是書上卷具載律呂黍尺四量權衡之法。皆以橫黍起度。故樂聲失之於高。中下二卷。考定鍾磬晉鼓及三牲鼎鸞刀制度。則精核可取云。<br/>
</p></body>
</html>