<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 滋溪文稾 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->滋溪文稾 三十卷
</h2>
<!--ed:-->兩淮馬裕家藏本
<p>
<!--no:-->元蘇天爵撰。天爵有名臣事略。已著錄。所作有詩稾七卷。文稾三十卷。其詩稾元百家詩尚錄之。今未見其本。此爲其文稾三十卷。乃天爵官浙江行省參政時。屬掾高明葛元哲所編。元哲字廷哲。臨川人。以鄉貢第一人舉進士。趙汸東山存稾中。有別元哲序一篇。載其行履甚詳。高明字則誠。永嘉人。登進士第。調官括蒼都錄事。趙汸又有送高則誠歸永嘉序。卽其人也。天爵少從學於安熙。然熙詩文麤野不入格。天爵乃詞華淹雅。根柢深厚。蔚然稱元代作者。其波瀾意度。往往出入於歐蘇。突過其師遠甚。至其序事之作。詳明典核。尤有法度。集中碑版。幾至百有餘篇。於元代制度人物。史傳闕略者。多可藉以考見。元史本傳。稱其身任一代文獻之寄。亦非溢美。虞集賦蘇伯修滋溪書堂詩有曰。積學抱沈默。時至有攸行。抽簡魯史存。采詩商頌併。蓋其文章原本。由沈潛典籍。研究掌故。而不盡受之於熙也。<br/>
</p></div></body>
</html>