<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部二十五
<!--sf:-->地理類二
</font><h2>
<!--ti:-->三吴水考 十六卷
</h2><p>
<!--no:-->明張内蘊周大韶同撰。内蘊稱吴江生員。大韶稱華亭監生。其始末則均未詳也。初萬歴四年。言官論蘇松常鎭諸府水利久湮。宜及時修濬。乞遣御史一員督其事。乃命御史懷安林應訓往。應訓相度擘畫。越六載蕆功。屬内蘊等編輯此書。前有萬歴庚辰徐栻序。稱爲水利圖説。而辛巳劉鳳序。壬午皇甫汸序。則稱三吴水考。蓋書成而改名也。汸序稱應訓命諸文學作。而栻鳳序皆稱應訓自著。亦復不同。考書中載應訓奏疏條約。皆署銜署姓。而不署其名。似不出於應訓手。殆内蘊等纂輯之。而應訓董其成爾。其書分十二類。凡詔令考一卷。水利考四卷。水源考一卷。水道考三卷。水年考一卷。水官考一卷。水議考二卷。水疏考三卷。水移考一卷。水田考一卷。水績考一卷。水文考一卷。雖體例稍宂。標目亦多杜撰。而諸水之源流。諸法之利弊。一一詳賅。蓋務切實用。不主著書。固不必以文章體例繩之矣。
</p><br/></div></body></html>