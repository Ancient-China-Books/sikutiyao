<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->素問入式運氣論奧 三卷
<!--st:-->黃帝內經素問遺篇 一卷
</h2><font size="-1">坿</font><p>
<!--no:-->宋劉温舒撰。温舒里居未詳。前有元符己卯自序。題朝散郞太醫學司業。蓋以醫通籍者也。晁公武讀書志云。温舒以素問氣運爲治病之要。而答問紛糅。文辭古奧。讀者難知。因爲三十論二十七圖上於朝。今詳考其圖。實二十九。蓋十干起運十二支司天二圖。原本別題曰訣。故公武不以入數。僅曰二十有七。其論實爲三十一篇。末五行勝復論一篇。原本別註附字。故公武亦不以入數。僅曰三十也。卷末別附刺法論一卷。題曰黃帝內經素問遺篇。案刺法論之亡。在王冰作註之前。温舒生北宋之末。何從得此。其註亦不知出自何人。殆不免有所依託。未可盡信。焦竑經籍志。載此書四卷。合此論爲一書。益舛誤矣。
</p><br/></div></body></html>