<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->天文主管 一卷
</h2><p>
<!--no:-->首題明昌元年司天臺少監賜紫金魚袋臣武亢重行校正。蓋金章宗時經進之書。案金史百官志。司天少監。秩從六品。而武亢姓名不見於紀傳。惟王鶚汝南遺事。曰哀宗天興二年右丞仲德奏前司天臺管勾武禎男亢。（原註曰徐州人氏）習父之業。精於占候。上遣人召之。旣至。與語大悅。卽命爲司天長行。亢數言災咎。動合上意。是年九有。敵人圍蔡。亢預奏十二月初三日攻城。及期果然。上復問何日當解。亢曰。直至明年正月十三日。城下無一人一騎。明年正月城陷。十三日撤營去。其數精妙如此云云。則亢乃哀宗末人。不應章宗時已爲司天臺少監。校正此書。疑其出於託名。故時代舛異也。其書諸家皆未著錄。惟晁氏寶文堂書目有之。所載恒星及五星次舍占說。皆頗明晰。而繪圖舛錯者多。末附周天立象賦。及五星休咎賦。各一篇。題曰李淳風撰。其詞亦不類唐人。錢曾讀書敏求記。有明李泰天文主管釋義三卷。稱依丹元子步天歌。分布垣舍之星爲主。當卽詮釋此書而作。然不言及此書。殆曾偶未之見耶。
</p><br/></div></body></html>