<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 虛舟集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->虛舟集 五卷
</h2>
<!--ed:-->山東巡撫採進本
<p>
<!--no:-->明王偁撰。偁字孟揚。永福人。元潮州總管翰之子。翰於明初抗節死。偁生甫六齡。其母教之讀書。洪武庚午領鄉薦。乞歸養母。成祖卽位。徵至京師。授國史院檢討。充永樂大典副總裁。後坐解縉黨下獄死。偁爲閩中十子之一。明史文苑傳。附見林鴻傳中。是編乃其詩集。前有王汝玉序。又有解縉序二篇。一題虛舟集序。一題王孟揚文集序。又有宏治六年桑懌序。則爲袁州守王世英翻刻虛舟集而作。不言其別有文集。蓋當時已失傳矣。集末附書評及自述誄各一首。偁與解縉友善。其才氣學問。約略相似。卒同被讒譖以死。然縉詩頗傷剽直。偁詩恬和安雅。殆爲勝之。自述稱服羣聖。獵百家。窮幽明。每遇登高弔古。慨然發其悲壯愉樂。一寓於文若詩。其命意亦殊不凡。故集中若感遇諸作。規橅拾遺。詠史數篇。步趨記室。將進酒行路難等。亦頗出入於太白。雖未必盡合古人。而意度波瀾。時復具體。固不比於優孟衣冠也。<br/>
</p></body>
</html>