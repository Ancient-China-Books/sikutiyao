<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部七 儒家類存目三 存性編 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部七
<!--sf:-->儒家類存目三
</font><h2>
<!--ti:-->存性編 二卷
</h2>
<!--ed:-->直隸總督採進本
<p>
<!--no:-->國朝顏元撰。元字渾然。號習齋。博野人。明末其父戍遼東。歿於關外。元貧無立錐。百計拮据。覓其骨歸葬。故世以孝子稱之。其學主於厲實行。濟實用。大抵源出姚江。而加以刻苦。亦介然自成一家。故往往與宋儒立同異。是書爲其四存編之一。大旨謂孟子言性善。卽孔子之言性相近習相遠。語異而意同。宋儒誤解相近之義。以善爲天命之性。相近爲氣質之性。遂使爲惡者諉於氣質。不知理卽氣之理。氣卽理之氣。淸濁厚薄。純駁偏全。萬有不齊。總歸一善。其惡者引蔽習染耳。其以目爲譬。則謂光明能視。卽目之性。其視之也。則情之善。視之詳略遠近。則才之強弱。皆不可謂之惡。惟有邪色引動。然後有淫視。是所謂非才之罪。是卽所謂習。又謂性之相近如眞金。輕重多寡雖不同。其爲金俱相若也。惟其有差等。故不曰同。惟其同一善。故曰近。擧天下不一之姿。以性相近一言包括。是卽性善。是卽人皆可以爲堯舜。擧世人引蔽習染無窮之罪惡。以習相遠一言包之。是卽非才之罪。是卽非天之降才爾殊。其說雖稍異先儒。而於孔孟之旨。會通一理。且以杜委過氣質之弊。正未可謂之立異也。至下卷分列七圖。以明氣質非惡之所以然。則推求於孔孟所未言。使天地生人。全成板法。是則可以不必耳。<br/>
</p></body>
</html>