<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十五 總集類存目二 訂補浯溪集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十五
<!--sf:-->總集類存目二
</font><h2>
<!--ti:-->訂補浯溪集 二卷
</h2>
<!--ed:-->浙江朱彝尊家曝書亭藏本
<p>
<!--no:-->明陳斗編。斗字民仰。祁陽人。官永寧縣主簿。浯溪在祁陽縣南五里。爲唐道州剌史元結故蹟。結所撰中興頌顏眞卿書者。卽磨厓刻溪上。故後來題詠考證。相續日繁。是編成於嘉靖戊子。皆輯前人詩文。爲是溪而作者。題曰訂補。而不云補何人之書。王士禎浯溪考序。稱浯溪前後舊有兩集。爲李仁剛綦光祖撰。見於輿地碑目。皆無傳云云。（考王象之輿地碑目。永州條下云。浯溪前集李仁剛編。後集侍其光祖編。侍其複姓。實非姓綦。士禎殊誤。此集中有乾道乙酉謝襃續千文跋云。邑大夫侍其公。以其曾大父所續千文。刻諸厓石當卽其人。蓋侍其良器之曾孫也）然則斗所訂補者。當卽黃焯書耳。所載詩文。浯溪考中多未收。知二書皆士禎所未見矣。<br/>
</p></body>
</html>