<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 旴江集 三十七卷 年譜 一卷 外集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部六
<!--sf:-->別集類六
</font><h2>
<!--ti:-->旴江集 三十七卷
<!--ti:-->年譜 一卷
<!--ti:-->外集 三卷
</h2>
<!--ed:-->浙江孫仰曾家藏本
<p>
<!--no:-->宋李覯撰。覯字泰伯。建昌南城人。皇祐初以薦授太學助教。終海門主簿。太學說書。事蹟具宋史儒林傳。考覯年譜。稱慶曆三年癸未集退居類稾十二卷。又皇祐四年庚辰集皇祐續稾八卷。此集爲明南城左贊所編。凡詩文雜著三十七卷。前列年譜一卷。後以制誥薦章之類爲外集三卷。蓋非當日之舊。宋人多稱覯不喜孟子。余允文尊孟辨中載覯常語十七條。而此集所載。僅仲尼之徒無道桓文之事。及伊尹廢太甲。周公封魯三條。蓋贊諱而删之。集首載祖無擇退居類稾序。特以孟子比覯。又集中答李觀書。云孟氏荀揚醇疵之說。不可復輕重。其他文中。亦頗引及孟子。與宋人所記種種相反。以所删常語推之。毋亦贊所竄亂歟。覯文格次於歐曾。其論治體。悉可見於實用。故朱子謂覯文實有得於經。不喜孟子。特偶然偏見。與歐陽修不喜繫辭同。可以置而不論。贊必欲委曲彌縫。務滅其跡。所見陋矣。集中平土書明堂五宗皆別有圖。此本不載。則或久佚不傳。未必贊所刊除也。覯在宋不以詩名。然王士禎居易錄。嘗稱其王方平璧月梁元帝送僧還廬山憶錢塘江五絕句。以爲風致似義山。今觀諸詩惟梁元帝一首。不免傖父面目。餘皆不媿所稱。亦可謂淵明之賦閒情矣。湘山野錄。載覯望海亭席上作一首。集中不載。考是時蔡襄守福唐。於此亭邀覯與陳烈飲。烈聞官妓唱歌。纔一發聲。卽越牆攀樹遁去。講學家以爲美談。覯所謂山鳥不知紅粉樂。一聲拍板便驚飛者。正以嘲烈。殆亦左贊病其輕薄。諱而删之歟。<br/>
</p></body>
</html>