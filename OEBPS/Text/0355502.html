<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 雲陽集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->雲陽集 十卷
</h2>
<!--ed:-->浙江鮑士恭家藏本
<p>
<!--no:-->元李祁撰。祁字一初。別號希蘧。茶陵人。元統元年進士。除應奉翰林文字。改授婺源州同知。遷江浙儒學副提舉。以母憂解職。會天下已亂。遂隱永新山中。元亡自稱不二心老人。年七十餘乃卒。祁爲詩沖融和平。自合節度。文章亦雅潔有法。其初登第也。元制以漢人南人爲左牓。蒙古色目人爲右牓。（案元制尚右．故元史梁增傳。稱諭安南以新朝尚右之禮。蒙古色目人爲右牓。以此。）祁爲左牓第二人。其右牓第三人。則余闕也。後闕死節。而祁獨轉側兵戈閒。嘗爲闕序靑陽集。以不得乘一障效死如廷心爲恨。又稱世之貪生畏死。甘就屈辱。靦然以面目視人者。斯文之喪。益掃地盡矣。蓋與闕雖出處稍殊。死生各異。而其惓惓故主。義不負元。則大節如一。昔宋理宗寶祐四年牓。得文天祥爲狀元。又得陸秀夫謝枋得二人。是牓得李黼爲狀元。而又得祁與闕二人。黼不愧文天祥。闕不愧陸秀夫。而祁亦不愧謝枋得。是二牓者後先輝映。亦可云科名之盛事矣。初明兵至永新。祁中刃僵道左。千戶俞子茂。詢知爲祁。舁歸禮待之。雖幸不死。然洪武中徵召舊儒。祁獨力拒不起。子茂重其爲人。祁沒之後。子茂爲刻其遺集十卷。至宏治閒。其五世從孫東陽搜輯遺稾。屬吉安守顧天錫重鋟。卽此本也。國朝康熙中。廣州釋大汕。復以意删削。併爲四卷。然大汕雖號方外。實權利之流。其學識不足以知祁。去取深爲未當。故今仍以原本著錄。存其眞焉。<br/>
</p></div></body>
</html>