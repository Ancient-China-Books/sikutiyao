<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋穀梁傳注疏 二十卷
</h2><p>
<!--no:-->晉范甯集解。唐楊士勛疏。其傳則士勛疏稱穀梁子名俶。字元始。一名赤。受經於子夏。爲經作傳。則當爲穀梁子所自作。徐彥公羊傳疏。又稱公羊高五世相授。至胡母生乃著竹帛。題其親師。故曰公羊傳。穀梁亦是著竹帛者。題其親師。故曰穀梁傳。則當爲傳其學者所作。案公羊傳定公卽位一條。引子沈子曰。何休解詁。以爲後師。（案此注在隱公十一年所引子沈子條下。）此傳定公卽位一條。亦稱沈子曰。公羊穀梁。旣同師子夏。不應及見後師。又初獻六羽一條。稱穀梁子曰。傳旣穀梁自作。不應自引己說。且此條又引尸子曰。尸佼爲商鞅之師。鞅旣誅。佼逃於蜀。其人亦在穀梁後。不應預爲引據。疑徐彥之言爲得其實。但誰著於竹帛。則不可考耳。漢書藝文志。載公羊穀梁二家。經十一卷。傳亦各十一卷。則經傳初亦別編。范甯集解。乃併經注之。疑卽甯之所合。定公元年春王三月一條。發傳於春王二字之下。以三月別屬下文。頗疑其割裂。然考劉向說苑。稱文王似元年。武王似春王。周公似正月。向受穀梁春秋。知穀梁經文。以春王二字別爲一節。故向有此讀。至公觀魚于棠一條。葬桓王一條。𣏌伯來逆叔姬之喪以歸一條。曹伯廬卒于師一條。天王殺其弟佞夫一條。皆冠以傳曰字。惟桓王一條與左傳合。餘皆不知所引何傳。疑甯以傳附經之時。每條皆冠以傳曰字。如鄭元王弼之易。有彖曰象曰之例。後傳寫者刪之。此五條其削除未盡者也。甯注本十二卷。以兼載門生故吏子弟之說。各列其名。故曰集解。晉書本傳。稱甯此書爲世所重。旣而徐邈復爲之注。世亦稱之。今考書中。乃多引邈注。未詳其故。又自序有商略名例之句。疏稱甯別有略例十餘條。此本不載。然注中時有傳例曰字。或士勛割裂其文。散入注疏中歟。士勛始末不可考。孔穎達左傳正義序。稱與故四門博士楊士勛參定。則亦貞觀中人。其書不及穎達書之賅洽。然諸儒言左傳者多。言公穀者少。旣乏憑藉之資。又左傳成於衆手。此書出於一人。復鮮佐助之力。詳略殊觀。固其宜也。其疏長狄眉見於軾一條。連綴於身橫九畝句下。與注相離。蓋邢昺刊正之時。又多失其原第。亦不盡士勛之舊矣。
</p><br/></div></body></html>