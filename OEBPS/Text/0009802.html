<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 周易傳義合訂 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->周易傳義合訂 十二卷
</h2>
<!--ed:-->江西巡撫採進本
<p>
<!--no:-->國朝朱軾撰。軾字若瞻。高安人。康熙甲戌進士,官至大學士。諡文端。是編因程子易傳朱子易本義互有異同。爲參校以歸一是。不復兩可其說。以滋岐貳。惟兩義各有發明。可以竝行不悖者。仍倶錄焉。而附以諸儒之論。其諸儒之論。有實勝傳義者。則竟舍傳義以從之。軾所見亦各附於後。其凡例有曰。遺象言理。自王輔嗣始。然易者象也。有象斯有理。理從象生也。孔子彖象二傳。何嘗非言象。雷風山澤以及乾馬坤牛震龍巽雞之類。皆象也。卽卦之剛柔上下應比承乘。亦何莫非象乎。舍是而言理。不知所謂理者安在矣。易道之取類大。精粗巨細。無所不有。卽納甲飛伏等術數之學。不可謂非易之一端也。況中爻互卦倒巽倒兌厚離厚坎之象。皆卦體之顯而易明者乎。又稱卦有對易反易。反易之義。先儒言之已備。來知德謂之卦綜。謬矣。又稱程子不取卦變。謂凡卦皆自乾坤來。然合之彖傳。究未盡協。今一遵朱子一陰一陽自姤復之說。又稱宋元以來。易圖不下數千。於四聖人之精義。全無干渉。今一概不錄。止縷析朱子各圖之義。而圖仍不載云云。其全書宗旨。具見於斯。較之分門別戸。尊一先生之言。而先儒古義。無不曲肆掊擊者。其識量相去遠矣。其書。軾存之日未及刊行。乾隆丁巳。兩廣總督鄂彌達。始爲校付剞劌。恭呈御覽。蒙皇上篤念舊學。親灑宸翰。弁於編首。稱其簡而當。博而不支。鉤深探賾而不鑿。蓋玩之熟。故擇言也精。體之深。故析理也密。天藻表揚。昭垂日月。非惟是書仰託以不朽。卽天下萬世伏繹聖謨。亦均能得讀易之津梁。窺畫卦之閫奧。曉然知所向方也。又豈獨軾一人之幸哉。<br/>
</p></div></body>
</html>