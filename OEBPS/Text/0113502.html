<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部七 雜史類 大金弔伐錄 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部七
<!--sf:-->雜史類
</font><h2>
<!--ti:-->大金弔伐錄 四卷
</h2>
<!--ed:-->永樂大典本
<p>
<!--no:-->不著撰人名氏。其書紀金太祖太宗用兵克宋之事。故以弔伐命名。蓋薈萃故府之案籍。編次成帙者也。金宋自海上之盟。已通聘問。以天輔六年以前。舊牘不存。故僅於卷首一條。略存起事梗概。自天輔七年交割燕雲。及天會三年四月再擧伐宋。五年廢宋立楚。所有國書誓詔册表文狀指揮牒檄之類。皆排比年月。具錄原文。迄康王南渡而止。首尾最爲該貫。後復附以降封昬德公重昬侯海濱詔書。及所上各表。而終於劉豫建國之始末。所錄與徐夢莘三朝北盟會編。詳略互見。不識夢莘何以得之。考張端義貴耳集曰。道君北狩。凡有小小吉凶喪祭節序。金主必有賜賚。一賜必要一謝表。集成一帙。刊在搉場中博易四五十年士大夫皆有之。余曾見一本云云。此書殆亦是類歟。然夢莘意存忌諱。未免多所刊削。獨此書全據舊文。不加增損。可以互校闕譌。補正史之所不逮。亦考古者所當參證也。永樂大典所載。未分篇目。不知原本凡幾卷。今詳加釐訂。析爲四卷。著於錄。<br/>
</p></div></body>
</html>