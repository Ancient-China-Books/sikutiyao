<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部十四
<!--sf:-->傳記類二
</font><h2>
<!--ti:-->欽定蒙古王公功績表傳 十二卷
</h2><p>
<!--no:-->乾隆四十四年奉敕撰。體例與宗室王公功績表傳同。考今蒙古諸部。其人率元之部族。其地則遼之故疆。自遼初上溯於漢初。攻伐之事未嘗絕。自元末下迄於明末。攻伐之事亦未嘗絕。固由風氣剛勁。習於戰鬬。恆不肯服屬於人。亦由威德不足以攝之。故不爲用而反爲患也。我國家龍興東土。七德昭宣。叛盟者芟鋤。歸命者綏輯。自察哈爾林丹汗。恃其頑梗。卒就滅亡外。天命四年。科爾沁首先內附。郭爾多斯杜爾伯忒札賴特隨之。天聰元年。敖漢柰曼來歸。二年。巴林札魯特來歸。三年。土默特來歸。六年。阿祿科爾沁歸化城土默特來歸。七年。四子部落吳喇忒翁牛特喀喇沁來歸。八年。蒿齊忒烏朱穆秦克西克騰毛明安來歸。九年。阿霸垓蘇尼特鄂爾多斯來歸。崇德初。阿霸哈納爾亦來歸。莫不際會風雲。攀龍附鳳。執殳効命。拔幟先登。雖彭濮盧髳。景從周武。亦蔑以加於是焉。故折衝禦侮之力。名列乎旂常。分茅胙土之榮。慶延於孫子。迄今檢閱新編。披尋舊迹。仰見我列聖提挈乾綱。驅策羣力。長駕遠馭之略。能使柳城松漠。中外一家。咸稽首而效心膂。其炳然可傳者。章章如是。誠爲前史所未聞。不但諸王公勳業爛然。爲足炳耀丹靑也。
</p><br/></div></body></html>