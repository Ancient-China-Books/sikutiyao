<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 醫經溯洄集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->醫經溯洄集 二卷
</h2>
<!--ed:-->浙江汪啓淑家藏本
<p>
<!--no:-->元王履撰。履字安道。崑山人。學醫於金華朱震亨。盡得其術。至明初始卒故明史載入方技傳中。其實乃元人也。嘗以傷寒論中陽明篇無目痛。少陰篇言胸背滿不言痛。太陰篇無嗌乾。厥陰篇無囊縮。必有脫簡。乃取三百九十七法。去其重複者二百三十八條。復增益之。仍爲三百九十七法。因極論內外傷經旨異同。併中風中暑之辨。撰爲此書。凡二十一篇。其閒闡發明切者。如亢則害承乃制及四氣所傷。皆前人所未及。他若温病熱病之分。三陰寒熱之辨。以及瀉南補北諸論。尤確有所見。又以素問云傷寒爲病熱。言常不言變。至仲景始分寒熱。然義猶未盡。乃備列常與變。作傷寒立法考一篇。李濓醫史。有履補傳。載其著書始末甚詳。觀其歷數諸家。俱不免有微詞。而內傷餘議。兼及東垣。可謂少可而多否者。然其會通研究。洞見本原。於醫道中實能貫徹源流。非漫爲大言以夸世也。<br/>
</p></div></body>
</html>