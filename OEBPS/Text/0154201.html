<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十七 地理類四 諸蕃志 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十七
<!--sf:-->地理類四
</font><h2>
<!--ti:-->諸蕃志 二卷
</h2>
<!--ed:-->永樂大典本
<p>
<!--no:-->宋趙汝适撰。汝适始末無考。惟據宋史宗室世系表。知其爲岐王仲忽之玄孫。安康郡王士說之曾孫。銀靑光祿大夫不柔之孫。善待之子。出於簡王元份房。上距太宗八世耳。此書乃其提擧福建路市舶時所作。於時宋已南渡。諸蕃惟市舶僅通。故所言皆海國之事。宋史外國列傳。實引用之。核其敍次事類歲月皆合。但宋史詳事蹟而略於風土物產。此則詳風土物產而略於事蹟。蓋一則史傳。一則雜志。體各有宜。不以偏擧爲病也。所列諸國。賓曈龍史作賓同隴。登流眉史作丹流眉。阿婆羅拔史作阿蒲羅拔。麻逸史作摩逸。蓋譯語對音。本無定字。龍隴三聲之通。登丹蒲婆麻摩雙聲之轉。呼有輕重。故文有異同。無由核其是非。今亦各仍其舊。惟南宋僻處臨安。海道所通。東南爲近。志中乃兼載大秦天竺諸國。似乎隔越西域。未必親覩其人。然考册府元龜。載唐時祅教。稱大秦寺。桯史所記廣州海獠。卽其種類。又法顯佛國記。載陸行至天竺。附商舶還晉。知二國皆轉海可通。故汝适得於福州見其市易。然則是書所記。皆得諸見聞。親爲詢訪。宜其敍述詳核。爲史家之所依據矣。<br/>
</p></div></body>
</html>