<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 河東集 十五卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->河東集 十五卷
<!--ti:-->附錄 一卷
</h2>
<!--ed:-->浙江鮑士恭家藏本
<p>
<!--no:-->宋柳開撰。開字仲塗。大名人。開寶六年進士。歷典州郡。終於如京使。事蹟具宋史文苑傳。開少慕韓愈柳宗元爲文。因名肩愈。字紹先。旣又改名改字。自以爲能開聖道之塗也。集中東郊野夫補亡先生二傳。自述甚詳。集十五卷。其門人張景所編。附以景所撰行狀一卷。蔡絛鐵圍山叢談。記其在陝右爲刺吏。喜生膾人肝。爲鄭文寶所按。賴徐鉉救之得免。則其人實酷暴之流。石介集。有過魏東郊詩。爲開而作。乃推重不遺餘力。絛說固多虛飾。介亦名心過重。好爲詭激。不合中庸。其說未知孰確。今第就其文而論。則宋朝變偶儷爲古文。實自開始。惟體近艱澀。是其所短耳。盛如梓恕齋叢談。載開論文之語曰。古文非在詞澀言苦。令人難讀。在於古其理高其意。王士禎池北偶談。譏開能言而不能行。非過論也。又尊崇揚雄太過。至比之聖人。持論殊謬要其轉移風氣。於文格實爲有功。謂之明而未融則可。王士禎以爲初無好處。則已甚之詞也<br/>
</p></div></body>
</html>