<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->天文鬼料竅 無卷數
</h2><p>
<!--no:-->不著撰人名氏。考鄭樵通志。稱步天歌只傳靈臺。不傳人閒。術家祕之。名曰鬼料竅。卽步天歌也。而錢曾讀書敏求記。稱天文機要鬼料竅十卷。前半詳解丹元子之說。後則兼採衆論。附列諸圖。而終以汪默渾天註疏。張素宗渾象圖說。合二說觀之。蓋步天歌稱鬼料竅。特轉相珍祕之隱語。而末嘗竟改書名。後人因樵此言。遂輯鬼料竅一書。而摭步天歌於其內。以實而論。則鬼料竅該步天歌。步天歌不該鬼料竅。以名而論。則步天歌兼鬼料竅。鬼料竅不兼步天歌也。此本所載。步天歌多有異同。所註占語。亦多宂濫。不載汪張二家之書。已非錢曾之所見。蓋儒者講求古義。務得源流。稍篤實者。皆不敢竄亂舊文。方技家一知半解。則必以新說相附益。此不知何人所改。而仍冒原名耳。
</p><br/></div></body></html>