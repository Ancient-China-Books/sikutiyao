<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
</font><h2>
</h2><p>
<!--na:-->右易類一百五十八部。一千七百五十七卷。附錄八部。十二卷。皆文淵閣著錄。
<!--na:-->案盈虚消息。理之自然也。理不可見。聖人卽數以觀之。而因立象以著之。以乾一卦而論。積一至六。自下而上者。數也。一潛二見三惕厲四躍五飛六亢者。理也。而象以見焉。至於互體變爻。錯綜貫串。易之數無不盡。易之理無不通。易之象無不該矣。左氏所載卽古占法。其條理可覆案也。故象也者。理之當然也。進退存亡。所由決也。數也者。理之所以然也。吉凶悔吝。所由生也。聖人因卜筮以示教。如是焉止矣。宋人以數言易。已不甚近於人事。又務欲究數之所以然。於是由畫卦推奇偶。由奇偶推河圖洛書。由河圖洛書演爲黑白方圖縱橫順逆。至於汗漫而不可紀。曰此作易之本也。及其解經。則彖義爻象。又絶不本圖書立說。豈畫卦者一數。繫辭者又別一數耶。夫聖人垂訓。實教人用易。非教人作易。今不談其所以用。而但談其所以作。是易之一經。非千萬世遵爲法戒之書。而一二人密傅元妙之書矣。經者常也。曾是而可爲常道乎。朱子以康節之學。爲易外別傳。持論至確。其作易學啓蒙。蓋以程子易傳。不及象數。故兼備此義。以補所闕。非專以數立教也。後人棄置本義。而專以啓蒙爲口實。殆倒置其本末矣。今所編錄。於推演數學者略存梗概。以備一家。其支離曼衍。不附經文。於易杳不相關者。則竟退置於術數家。明不以魏伯陽陳摶等方外之學。淆六經之正義也。
</p><br/><br/></div></body></html>