<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 小學集註 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->小學集註 六卷
</h2>
<!--ed:-->通行本
<p>
<!--no:-->宋朱子撰。明陳選註。選字士賢。臨海人。天順庚辰進士。官至廣東布政使。追贈光祿寺卿。諡恭愍。事蹟具明史本傳。朱子是書。成於淳熙丁未三月。凡丙篇四。曰立教。曰明倫。曰敬身。曰稽古。外篇二。曰嘉言。曰善行。考晦菴集中。有癸卯與劉子澄書。蓋編類此書。實託子澄。其初有文章一門。故書中稱文章尤不可泛。如離騷一篇。已自多了。敍古蒙求亦太多。兼奧澀難讀。非啓蒙之具。卻是古樂府。及杜子美詩。意思好。可取者多。又有乙巳與子澄書。稱小學見比修改。凡定著六篇云云。是淳熙十二年。始改定義例。又越二年乃成也。案語類陳淳錄曰。或問小學明倫篇。何以無朋友一條。曰當時是衆人編類。偶闕此爾。又黃義剛錄曰。曲禮外言不入於閫。內言不出於閫一條。甚切。何以不編入小學。曰這樣處漏落也多。王懋竑朱子年譜考異。謂據此。則編類不止子澄一人。而於兩錄。又可見古人著書。得其大者。小小處亦不屑尋究。其說最確。後人或援引古書。證其疎略。或誤以一字一句。皆朱子所手錄。遂尊若六經。皆一偏之論也。選註爲鄉塾訓課之計。隨文衍義。務取易解。其說頗爲淺近。然此書意取啓蒙。本無深奧。又雜取文集子史。不盡聖言。註釋者。推衍支離。務爲高論。反以晦其本旨。固不若選之所註。猶有裨於初學矣。是書自陳氏書錄解題。卽列之經部小學類。考漢書藝文志。以弟子職附孝經。而小學家之所列。始於史籀。終於杜林。皆訓詁文字之書。今案以幼儀附之孝經。終爲不類。而入之小學。則於古無徵。是書所錄。皆宋儒所謂養正之功。教之本也。改列儒家。庶幾協其實焉。<br/>
</p></body>
</html>