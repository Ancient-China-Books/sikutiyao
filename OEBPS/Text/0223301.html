<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 皇極經世觀物外篇衍義 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->皇極經世觀物外篇衍義 九卷
</h2>
<!--ed:-->永樂大典本
<p>
<!--no:-->宋張行成撰。是書專明皇極經世外篇之義。亦所進七易之一也。皇極經世內篇。前四卷推元會運世之序。後四卷辨聲音律呂之微。外篇則比物引類。以發揮其蘊奧。行成以內篇理深而數略。外篇數詳而理顯。學先天者。當自外篇始。因補闕正誤。使其文以類相從。而推繹其旨。以成是編。上三篇皆言數。中三篇皆言象。下三篇皆言理。皆行成以意更定。非復舊第。然自明以來刻本。率以外篇居前。題爲內篇。未免舛互失序。賴行成此本。尚可正俗刻之譌。且原書由雜纂而成。本無義例。行成區分排比。使端緒易尋。亦頗有條理。雖乾坤闔闢。變化無窮。行成依據舊圖。循文生義。於造化自然之妙。未必能窺。至於邵氏一家之學。則可謂心知其意矣。魏了翁嘗稱其能得易數之詳。而書不盡傳。則宋代已不免散佚。朱彝尊經義考但載皇極經世索隱。而不及此書。則沈湮已久。惟永樂大典所載。尚爲完本。今據原目。仍釐爲九卷。著於錄。<br/>
</p></div></body>
</html>