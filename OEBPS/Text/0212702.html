<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 薛氏醫案 七十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->薛氏醫案 七十八卷
</h2>
<!--ed:-->通行本
<p>
<!--no:-->明薛己撰。己字立齋。吳縣人。是書凡六十種。己所自著者。爲外科樞要四卷。原機啓微三卷。內科摘要二卷。女科撮要二卷。癘瘍機要三卷。正體類要二卷。保嬰稡要一卷。口齒類要一卷。保嬰金鏡錄一卷。其訂定舊本。附以己說者。爲陳自明婦人良方二十四卷。外科精要三卷。王綸明醫雜著六卷。錢乙小兒眞訣四卷。陳文中小兒痘疹方一卷。杜本傷寒金鏡錄一卷。及其父鎧保嬰掇要二十卷。初刻於秀水沈氏。版已殘闕。天啓丁卯。朱明爲重刊之。前有明紀事一篇。載明病困時。夢己教以方藥。服之得愈。又夢己求刻此書。其事甚怪。然精神所注。魂魄是憑。固亦理之所有。不妨存其說也。己本瘍醫。後乃以內科得名。其老也。竟以瘍卒。詬之者以爲温補之弊。終於自戕。然己治病務求本原。用八味丸六味丸。直補眞陽眞陰。以滋化源。實自己發之。其治病多用古方。而出入加減。具有至理。多在一兩味閒。見神明變化之妙。厥後趙獻可作醫貫。執其成法。遂以八味六味通治各病。甚至以六味丸治傷寒之渴。膠柱鼓瑟。流弊遂多。徐大椿因併集矢於薛氏。其實非己本旨。不得以李斯之故。歸罪荀卿也。世所行者。別有一本。益以十四經發揮諸書。實非己所著。亦非己所校。蓋坊賈務新耳目。濫爲增入。猶之東垣十書。河閒六書。泛收他家所作。以足其數。固不及此本所載。皆己原書矣。<br/>
</p></body>
</html>