<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十一 目錄類一 經義考 三百卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十一
<!--sf:-->目錄類一
</font><h2>
<!--ti:-->經義考 三百卷
</h2>
<!--ed:-->通行本
<p>
<!--no:-->國朝朱彝尊撰。彝尊字錫鬯。號竹垞。秀水人。康熙己未薦擧博學鴻詞。召試。授檢討。入直內廷。彝尊文章淹雅。初在布衣之內。已與王士禎聲價相齊。博識多聞。學有根柢。復與顧炎武閻若璩頡頏上下。凡所撰述。具有本原。是編統考歷朝經義之目。初名經義存亡考。惟列存亡二例。後分例曰存。曰闕。曰佚。曰未見。因改今名。凡御注敕撰一卷。易七十卷。書二十六卷。詩二十二卷。周禮十卷。儀禮八卷。禮記二十五卷。通禮四卷。樂一卷。春秋四十三卷。論語十一卷。孝經九卷。孟子六卷。爾雅二卷。羣經十三卷。四書八卷。逸經三卷。毖緯五卷。擬經十三卷。承師五卷。宣講立學共一卷。刊石五卷。書壁鏤版著錄各一卷。通說四卷。家學自述各一卷。其宣講立學家學自述三卷。皆有錄無書。蓋撰輯未竟也。每一書前列撰人姓氏書名卷數。其卷數有異同者。則註某書作幾卷。次列存佚闕未見字。次列原書序跋。諸儒論說。及其人之爵里。彝尊有所考正者。卽附列案語於末。惟序跋諸篇。與本書無所發明者。連篇備錄。未免少宂。又隋志著錄。凡於全經之內。專說一篇者。如易類之繫辭註。乾坤義。書類之洪範五行傳。古文舜典。禮類之夏小正。月令章句。中庸傳等。皆與說全經者通敍先後。俾條貫易明。彝尊是書。乃以專說一篇者。附錄全經之末。遂令時代參錯。於例亦爲未善。然上下二千年閒。元元本本。使傳經原委。一一可稽。亦可以云詳贍矣。至所註佚闕未見。今以四庫所錄校之。往往其書具存。彝尊所言。不盡可據。然册府儲藏之祕。非人閒所得盡窺。又恭逢我皇上稽古右文。蒐羅遺逸。瑯嬛異笈。宛委珍函。莫不乘時畢集。圖書之富。曠古所無。儒生株守殘編。目營掌錄。窮一生之力。不能測學海之津涯。其勢則然。固不足爲彝尊病也。<br/>
</p></body>
</html>