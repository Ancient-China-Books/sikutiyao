<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 大唐開元禮 一百五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->大唐開元禮 一百五十卷
</h2>
<!--ed:-->兩淮鹽政採進本
<p>
<!--no:-->唐太子太師同中書門下三品兼中書令蕭嵩等奉敕撰。杜佑通典。及新舊唐書禮志。稱唐初禮司無定制。遇有大事。輒制一儀。臨時專定。開元中通事舍人王巖上疎。請删削禮記舊文。益以今事。集賢學士張說。奏禮記不刊之書。難以改易。請取貞觀顯慶禮書。折衷異同。以爲唐禮。乃詔右散騎常侍徐堅。左拾遺李銳。太常博士施敬本撰述。歷年未就。至蕭嵩爲學士。復奏起居舍人王仲邱等撰次成書。由是唐之五禮始備。卽此書也。其書卷一至卷三爲序例。卷四至七十八爲吉禮。卷七十九至八十爲賓禮。卷八十一至九十爲軍禮。卷九十一至一百三十爲嘉禮。卷一百三十一至一百五十爲凶禮。凶禮古居第二。而退居第五者。用貞觀顯慶舊制也。貞元中詔以其書設科取士。習者先授太常官。以備講討。則唐時已列之學官矣。新舊唐書禮志。皆取材是書。而所存僅十之三四。杜佑撰通典。別載開元禮纂類三十五卷。比唐志差詳。而節目亦多未備。其討論古今。斟酌損益。首末完具。粲然勒一代典制者。終不及原書之賅洽。故周必大序。稱朝廷有大疑。稽是書而可定。國家有盛擧。卽是書而可行。誠考禮者之圭臬也。新唐書藝文志。載修開元禮者。尚有張烜陸善經洪孝昌諸人名。而通典纂類中。所載五嶽四瀆名號。及衣服一門。閒有與此書相出入者。蓋傳寫異文。不能畫一。旣未詳其孰是。今亦並仍原本錄之。不復竄改。庶幾不失闕疑之義焉。<br/>
</p></div></body>
</html>