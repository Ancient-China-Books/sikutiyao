<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部八
<!--sf:-->別集類八
</font><h2>
<!--ti:-->西臺集 二十卷
</h2><p>
<!--no:-->宋畢仲游撰。仲游字公叔。鄭州人。同平章事士安之曾孫。與兄仲衍同舉進士。歷任州縣。元祐初召試學士院。除集賢校理。累遷吏部郞中。後入元祐黨籍。終於西京畱司御史臺提舉鴻慶宮。宋史附載入士安傳末。敘其事蹟頗詳。厲鶚宋詩紀事。以爲士安子者誤也。東都事略。但稱仲游有集行世。不詳卷數。宋史藝文志。作五十卷。而晃公武讀書志。則稱西臺集二十卷。所紀卷目。多寡互殊。傳本亦久絕於世。今從永樂大典各韻中搜輯排比。詩文諸體俱全。似已尠所遺闕。特未能足五十卷之數。然宋志荒謬。多不可憑。疑五字爲傳寫之誤。謹仍依讀書志。釐爲二十卷。亦幾幾乎還其舊矣。仲游少負雋名。其試館職時所與同策問者。乃黃庭堅張耒晁補之諸人。而蘇軾獨異所作。擢爲第一。他日又舉以自代。且稱其學貫經史。才通世務。文章精麗。議論有餘。原狀具見東坡集中。今觀其著作。大都雄偉博辨。有珠泉萬斛之致。於軾文軌轍最近。針芥之契。殆由於此。其閒如正統封建郡縣諸議。雖不免稍失之偏駁。而其他論事之作。類皆明白詳盡。切中情理。不爲浮誇誕謾之談。蓋其學問旣有根柢。所從遊者。如富弼司馬光歐陽修范純仁范純粹劉摯輩。又皆一時名德。漸漬薰陶。故發爲文章。具有典則。集中上蘇學士書。稱其知畏於口。未畏於文。深戒其以文字賈禍。又上司馬温公書。稱其欲廢新法。而左右皆安石之徒。懼其禍之猶在。其後悉如所慮。是其深識遠計。尤不可及。固非獨文辭之工矣。又永樂大典。有畢仲衍上編次官制卷目劄子一道。亦題作西臺集。考宋史載仲衍爲官制局。檢討文字千萬計。損益删補。曲盡其當。或由仲衍無集。故附入仲游集中歟。今亦竝存以備考證。至開啓疏樂詞諸篇。非文章之正體。今以原集所有。姑錄存之。而刊本則概從删削焉。
</p><br/></div></body></html>