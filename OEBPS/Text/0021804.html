<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 尚書正義 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->尚書正義 二十卷
</h2>
<!--ed:-->內府藏本
<p>
<!--no:-->舊本題漢孔安國傳。其書至晉豫章內史梅賾。始奏於朝。唐貞觀十六年。孔穎達等爲之疏。永徽四年。長孫無忌等又加刊定。孔傳之依託。自朱子以來。遞有論辯。至國朝閻若璩。作尚書古文疏證。其事愈明。其灼然可據者。梅鷟尚書考異。攻其注禹貢瀍水出河南北山一條。積石山在金城西南羌中一條。地名皆在安國後。朱彝尊經義考。攻其注書序東海駒驪扶餘馯貊之屬一條。謂駒驪王朱蒙。至漢元帝建昭二年始建國。安國武帝時人。亦不及見。若璩則攻其注泰誓。雖有周親不如仁人。與所注論語相反。又安國傳。有湯誓。而注論語予小子履一節。乃以爲墨子所引湯誓之文。<span class="jiazhu">案安國論語注今佚。此條乃何晏集解所引。</span>皆證佐分明。更無疑義。至若璩謂定從孔傳。以孔穎達之故。則不盡然。考漢書藝文志敍古文尚書。但稱安國獻之。遭巫蠱事。未立於學官。不云作傳。而經典釋文敍錄。乃稱藝文志云安國獻尚書傳。遭巫蠱事。未立於學官。始增入一傳字。以證實其事。又稱今以孔氏爲正。則定從孔傳者。乃陸德明。非自穎達。惟德明於舜典下注云。孔氏傳亡舜典一篇。時以王肅注頗類孔氏。故取王注從愼徽五典以下爲舜典。以續孔傳。又云曰若稽古帝舜曰重華協於于帝十二字。是姚方興所上。孔氏傳本無。阮孝緒七錄亦云方興本。或此下更有濬哲文明温恭允塞玄德升聞乃命以位凡二十八字。異聊出之。於王注無施也。則開皇中雖增入此文。尚未增入孔傳中。故德明云爾。今本二十八字。當爲穎達增入耳。梅賾之時。去古未遠。其傳實據王肅之注。而附益以舊訓。故釋文稱王肅亦注今文。所解大與古文相類。或肅私見孔傳而祕之乎。此雖以末爲本。未免倒置。亦足見其根據古義。非盡無稽矣。穎達之疏。晁公武讀書志。謂因梁費甝疏廣之。然穎達原序。稱爲正義者。蔡大寶巣猗費甝顧彪劉焯劉炫六家。而以劉焯劉炫最爲詳雅。其書實因二劉。非因費氏。公武或以經典釋文所列義疏。僅甝一家。故云然歟。朱子語錄。謂五經疏周禮最好。詩禮記次之。易書爲下。其言良允。然名物訓故。究賴之以有考。亦何可輕也。<br/>
</p></div></body>
</html>