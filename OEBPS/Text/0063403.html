<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 左傳姓名考 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->左傳姓名考 四卷
</h2>
<!--ed:-->江蘇巡撫採進本
<p>
<!--no:-->國朝高土奇撰。士奇有左傳地名考。已著錄。是編蓋與地名考相輔而行。然體例龐雜。如出二手。如不論嫡妾。皆謂之夫人。已於篇首發例。而於齊乃別出悼公妾季姬一條。有世系者。從其世系。不論歲月。亦於篇首發例。而晉㔻鄭父㔻豹巫臣邢伯皆不相隨。楚伯州犂吳伯嚭仍系之晉。楚管修仍系之齊。而巫臣之子乃不系之楚。魯婦人戴己。楚婦人鬭伯比妻。齊婦人棠姜。陳婦人夏姬。宋婦人蕩伯姬之類。各出一條。而他國皆不載。僖負羈下旁注一妻字。尤不畫一。魯君女紀伯姬楚君女江芉之類。亦各出一條。而他國不載。秦女簡璧。衞孔伯姬。併列之夫人條中。尤爲舛謬。周石速以膳夫列之大夫。晉優施寺人披豎頭須。竝以賤役列之士。許叔名見於傳。削之不載。滕薛𣏌莒。皆自爲篇。而虢公虞公紀侯隨侯。皆儼然躬桓之班。乃與潞子嬰兒介葛盧等。併爲一篇。其他顛倒雜亂。自相矛盾者。幾於展卷皆然。不能備數。其委諸門客之手。士奇未一寓目乎。<br/>
</p></div></body>
</html>