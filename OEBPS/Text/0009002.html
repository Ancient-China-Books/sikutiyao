<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 春秋占筮書 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->春秋占筮書 三卷
</h2>
<!--ed:-->浙江巡撫採進本
<p>
<!--no:-->國朝毛奇齡撰。其曰春秋者。摭春秋傳所載占筮。以明古人之易學。實爲易作。不爲春秋作也。自漢以來。言占筮者不一家。而取象玩占。存於世而可驗者。莫先於春秋傳。奇齡既於所著仲氏易推易始末諸書。發明其義。因復舉春秋內外傳中凡有得於筮占者。彙記成書。而漢晉以下占筮。有合於古法者。亦隨類附見焉。易本卜筮之書。聖人推究天下之理。而卽數以立象。後人推究周易之象。而卽數以明理。羲文周孔之本旨。如是而已。厥後象數理岐爲三家。而數又岐爲數派。孟喜焦贛京房以下。其法不可殫舉。而易於是乎愈雜。春秋內外傳所紀。雖未必無所附會。而要其占法。則固古人之遺軌。譬之史書所載。是非襃貶。或未盡可憑。至其一代之制度。則固無僞撰者也。奇齡因春秋諸占。以推三代之筮法。可謂能探其本。而足關諸家之喙者矣。<br/>
</p></div></body>
</html>