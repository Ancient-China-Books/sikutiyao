<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->經部二十一
<!--sf:-->禮類三附錄
</font><h2>
<!--ti:-->大戴禮記 十三卷
</h2><p>
<!--no:-->漢戴德撰。隋書經籍志曰。大戴禮記十三卷。漢信都王太傅戴德撰。崇文總目云。大戴禮記十卷。三十五篇。又一本三十三篇。中興書目云。今所存止四十篇。晁公武讀書志云。篇目自三十九篇始。無四十三四十四四十五六十一四篇。有兩七十四。而韓元吉熊朋來黃佐吳澄。並云兩七十三。陳振孫云兩七十二。蓋後人於盛德第六十六。別出明堂一篇。爲六十七。其餘篇第。或至文王官人第七十一改爲七十二。或至諸侯遷廟第七十二改爲七十三。或至諸侯釁廟第七十三改爲七十四。故諸家所見不同。蓋有新析一篇。則與舊有之一篇。篇數重出也。漢許愼五經異義。論明堂稱戴記禮說盛德記卽明堂篇語。魏書李謐傳。隋書牛宏傳。俱稱盛德篇。或稱泰山盛德記。知析盛德篇爲明堂篇者。出於隋唐之後。又鄭康成六藝論曰。戴德傳記八十五篇。司馬貞曰。大戴禮合八十五篇。其四十七篇亡。存三十八篇。蓋夏小正一篇多別行。隋唐閒錄大戴禮者。或闕其篇。是以司馬貞云然。原書不別出夏小正篇。實闕四十六篇。存者宜爲三十九篇。中興書目。乃言存四十篇。則竄入明堂篇題。自宋人始矣。書中夏小正篇最古。其諸侯遷廟。諸侯釁廟。投壺。公冠。皆禮古經遺文。又藝文志。曾子十八篇久逸。是書猶存其十篇。自立事至天圓篇。題上悉冠以曾子者是也。書有注者八卷。餘五卷無注。疑闕逸。非完本。朱子引明堂篇鄭氏注云。法龜文。殆以注歸之康成。考注內徵引。有康成譙周孫炎宋均王肅范寧郭象諸人。下逮魏晉之儒。王應麟困學紀聞。指爲盧辯注。據周書辯字景宣。官尚書右僕射。以大戴禮未有解詁。乃注之。其兄景裕謂曰。昔侍中注小戴。今爾注大戴。庶纘前修矣。王氏之言。信而有徵。是書正文併注。譌舛幾不可讀。而永樂大典內散見僅十六篇。今以各本及古籍中摭引大戴禮記之文。參互校訂。附案語於下方。史繩祖學齋佔畢。言大戴記列之十四經中。其說今不可考。然先王舊制。時有徵焉。固亦禮經之羽翼爾。
</p><br/></div></body></html>