<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十一 術數類存目二 玉尺經 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十一
<!--sf:-->術數類存目二
</font><h2>
<!--ti:-->玉尺經 四卷
</h2>
<!--ed:-->通行本
<p>
<!--no:-->舊本題元劉秉忠撰。明劉基註。秉忠初名侃。字仲晦。其先瑞州人。曾祖官邢州。因徙家焉。少補邢臺節度府令史。旋棄去。隱武安山中。徒浮屠法。更名子聰。世祖在潛邸。僧海雲邀與入見。大悅之。留贊大計。人稱聰書記。及世祖卽位。始創議建國號。規模制作。皆所草定。至元元年。拜光祿大夫太保參預中書省事。更賜今名。十一年卒。贈太傅趙國公。諡文貞。後改諡文正。追封常山王。事蹟具元史本傳。基有淸類天文分野之書。已著錄。秉忠精於陽陰術數。世祖稱其占事知來。若合符契。嘗相地建上都於龍岡。又建大都城。其規制皆秉忠所定。顧史不載其著有是書。永樂大典備收元以前地理之書。亦無是編。明嘉隆以前人語地學者。皆未嘗引及。知其睌出。特依託於秉忠。基註中有貴州北界之語。貴州在元季爲順元宣慰司。明初改貴州宣慰司。永樂閒始置貴州布政司。基當太祖時。何由與廣東雲南竝稱。是註僞託。亦不問可知。其書言萬山起自崑崙。其入中華。分五嶽者爲艮震巽三條。又云黃河界而西北丑艮行龍。長江限而東南巽辰起祖。不知黃河自西北而東南。依形家言。當云乾亥行龍。長江自西南而東北。依形家言。當云坤申起祖。蓋承上文而自忘其謬。又以金臨火爲自焚。木入金爲絕命。離龍見兌坎爲自廢。震龍見離兌爲傷劫。不知山川蟠鬱。千里百里。初無定形。必如所云自起祖以至落脈。兌不可以入離。離不可以趨兌。將裦斜之谷。不可以入終南。九華之峯。不可以趨鍾阜。拘而鮮通。莫此爲甚。其論向篇。謂龍穴之善惡從水。而以生旺三合爲主。是轉以巒頭之形勢。繫於水口之吉凶。舍本齊末。益復支離。自此書盛行。江南地學。率皆以三合爲正宗。趨生趨旺。從向從龍。糾紛不已。蓋三吳澤國。言水口則易於傅會。是以輾轉相承。末流益熾。國朝華亭蔣平階。作地理辨正。始攻之甚力。雖平階欲盡變理氣家言。未免過當。然謂其竊楊賴兩家。龍分順逆。砂辨貴賤之緒論。參以臆說。詞雖瀾翻。意實膚淺。平階所糾。要不得謂之吹索也。<br/>
</p></div></body>
</html>