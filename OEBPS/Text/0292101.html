<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 揮塵前錄 四卷 後錄 十一卷 第三錄 三卷 餘話 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->揮塵前錄 四卷
<!--ti:-->後錄 十一卷
<!--ti:-->第三錄 三卷
<!--ti:-->餘話 二卷
</h2>
<!--ed:-->河南巡撫採進本
<p>
<!--no:-->宋王明淸撰。明淸字仲言。汝陰人。慶元中寓居嘉興。書錄解題。稱其官曰朝請大夫。宋詩紀事。則曰泰州倅。未詳孰是也。是編皆其劄記之文。前錄爲乾道丙戌奉親會稽時所紀。多國史中未見事。自跋謂記憶殘闕。以補册府之遺是也。末附沙隨程迥臨汝郭九悳二跋。李垕一簡。及慶元二年實錄院移取揮塵錄牒文二道。後錄爲紹熙甲寅武林官舍中所紀。有海陵王禹錫跋。第三錄爲慶元初請外時所紀。於高宗東狩事獨詳。餘話兼及詩文碑銘。補前三錄所未備。有凌儀趙不譾跋。晁公武讀書志云。總二十三卷。今止二十卷。文獻通考云。前錄三卷。今四卷。後錄自跋云。釐爲六卷。今多五卷。蓋久經後人分併。故卷帙不齊如此。明淸爲王銍之子。曾紆之外孫。紆爲曾布第十子。故是錄於布多溢美。其記王安石沒。有神人幢蓋來迎。而於米芾極其醜詆。尤不免軒輊之詞。趙彥衞雲麓漫鈔。嘗議其載張耆宴侍從諸臣事。爲不近事理。王士禎古夫于亭雜錄。亦議其載歲祀黃巢墓事。爲不經之談。然明淸爲中原舊族。多識舊聞。要其所載。較委巷流傳之小說。終有依據也。<br/>
</p></body>
</html>