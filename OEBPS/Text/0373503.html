<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 讀杜心解 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->讀杜心解 六卷
</h2>
<!--ed:-->通行本
<p>
<!--no:-->國朝浦起龍撰。起龍有史通通釋。已著錄。此書雖總題六卷。而卷首分上下二册。不入卷數。卷一分子卷六。卷二分子卷三。卷三分子卷六。卷四分子卷二。卷五分子卷五。卷六分子卷二。實二十六卷也。自昔註杜詩者。或分體。或編年。起龍是編。則於分體之中。又各自編年。殊爲繁碎。如江頭五詠。以二首編入五言古詩。三首編入五言律詩。尤割裂失倫。其賦及雜文。舊本皆繫卷末。起龍亦散附各詩之後。如雜述附送孔巢父詩後。秋述附秋雨歎後。祭房琯文附別琯墓詩後。說旱附大雨詩後。封西岳賦附贈獻納使田舍人詩後。事尚相屬。以三大體賦附贈崔國輔于休烈詩後。因詩中有謬稱三賦在句。以皇甫淑妃碑附宴鄭駙馬宅詩後。因公主爲淑妃所生。以華州試進士策問附洗兵馬後。因所問乃中興之政。已爲牽合。至以天狗賦附靈湫詩後。以雕賦附義鶻行後。以畫太乙天尊圖文附李道士松樹障子歌後。則強綴之甚矣。自有別集以來。無此編次法也。其閒考訂年月。印證時事。頗能正諸家之疎舛。而句下之註。漏略特甚。篇末之解。繳繞亦多。又詮釋之中。每參以評語。近於點論時文。彌爲雜糅。與所撰史通通釋評與註釋夾雜成文者。同一有乖體例。殆好學深思之士。而不善用所長者歟。<br/>
</p></div></body>
</html>