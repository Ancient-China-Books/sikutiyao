<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類存目 天心復要 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類存目
</font><h2>
<!--ti:-->天心復要 三卷
</h2>
<!--ed:-->浙江范懋柱家天一閣藏本
<p>
<!--no:-->明鮑泰撰。泰徽州人。是書作於成化中。專言歷法。而於歲實朔策。漢已來所定小餘疎密。或增或損之故。茫然不解。徒主四分法。歲三百六十五日。三時之整數。分二十四氣。每一氣得十五日二時五刻。參用奇門數五日。滿甲子六十爲一候。三候爲一氣。不及氣策二時五刻。每歲有一候三時之差。奇門於是設立超神接氣置閏。適二十年而閏二十一候。泰乃名之爲一致。四致凡八十年。名之爲一序。三序凡二百四十年。名之爲一限。三限凡七百二十年。名之爲一合。十九合凡萬三千六百八十年。名之爲一會又以舊法十九年七閏月。爲一章之整數。八十章凡千五百二十年。名之爲一乘。三乘凡四千五百六十年。名之爲一運。三運一萬三千六百年爲一會。此最疎之數。推步家自漢張衡已後。久棄不用。泰麤涉乎此。遂矜爲獨得之祕。紛紛創立名目。衍成是書。因附會邵子冬至子之半天心無改移二語。以爲書名。殊弇陋無足道也。<br/>
</p></div></body>
</html>