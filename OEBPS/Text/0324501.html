<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 參寥子集 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部七
<!--sf:-->別集類七
</font><h2>
<!--ti:-->參寥子集 十二卷
</h2>
<!--ed:-->兵部侍郞紀昀家藏本
<p>
<!--no:-->宋僧道潛撰。道潛於潛人。蘇軾守杭州。卜智果精舍居之。墨莊漫錄。載其本名曇潛。軾爲改曰道潛。軾南遷。坐得罪返初服。建中靖國初。詔復祝髮崇寧末。歸老江湖。嘗賜號妙總大師。國朝吳之振宋詩鈔云。參寥集杭本多誤採他詩。未及與析。今所傳者凡二本。一題三學院法嗣廣𡧎訂智果院法嗣海惠閱錄。前有參寥子小影。卽海惠所臨。首載陳師道餞參寥禪師東歸序。次載宋濓黃諫喬時敏張睿卿四序。鈔寫頗工。一本題法嗣法穎編。卷帙俱同。而敘次迥異。未知孰爲杭本。按集中詩有同法穎韻者。則法穎本授受有緒。當得其眞。惟所載陳師道序。題曰高僧參寥集序。與序語頗相乖剌。豈傳寫者所妄改歟。冷齋夜話。稱參寥性褊。憎凡子如讐。今觀其詩如湖上二首之類。頗嫌語少含蓄。足爲傲僻寡合之驗。然其落落不俗。亦由於此。吳可藏海詩話曰。參寥細雨云。細憐池上見。淸愛竹閒聞。荊公改憐作宐。又詩成暮雨邊。秦少游曰。雨中雨旁皆不好。只雨邊最妙。又云流水聲中弄扇行。俞淸老極愛之。此老詩風流醞藉。諸詩僧皆不及。韓子蒼云。若看參寥詩。則惠洪詩不堪看也云云。蓋當時極推重之。曹學佺石倉歷代詩選。惟錄其游鶴林寺詩一首。夏日龍井書事詩一首。以當北宋一家。殆從他書採摭。未見此本歟。<br/>
</p></div></body>
</html>