<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十九 政書類存目一 改元考 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十九
<!--sf:-->政書類存目一
</font><h2>
<!--ti:-->改元考 一卷
</h2>
<!--ed:-->兩江總督採進本
<p>
	<!--no:-->明宗室朱當㴐撰。<span class="jiaozhusup">校：⌈當⌋原作⌈常⌋。彙訂本第2626頁引杜澤遜〈四庫存目標注〉：「『常』作『當』並据明抄本此書及殿本改。」今從之，下同。此處應爲浙本之誤，同爲⌈當⌉処可查〈靖難功臣錄 一卷〉、〈御製回文詩 一卷〉、〈明朝典故輯遺 二十卷〉。</span>前有自序。載嘉靖壬午魯國當㴐識。考明史諸王世表。不載其名。蓋魯荒王檀之元孫。而懷王常漎之從兄弟也。此書專考歷代年號。起漢建元。迄明嘉靖。自正統以及僭僞偏安。無不具載。然其中譌謬之處。不一而足。如十六國春秋。載蜀李雄以晉永興元年僭稱成都王。改元建興。次年卽帝位。改元晏平。國號大成。乃華陽國志。偶譌大成爲大武。而晉書載記。遂删晏平及國號四字。直曰改元大武。此書竟以大武與晏平並列。殊爲疎舛。又後秦姚萇。初稱秦王。改元白雀。三年僭帝號。又改建初。建初七年萇卒。子興立。卽改爲皇初。此書於白雀後。誤增皇初。而建初之號。又誤移之姚興之下。又西秦乞伏乾歸。僭號河南王。改元太初。後降於姚興。尋又倍之。自稱秦王。改元更始。此書於太初之後。更始之前。誤增一宏始。殊不知宏始乃姚興之年號。非乾歸之年號也。因乾歸降興時。史册用興年紀事。而遂屬之乾歸。鹵莽甚矣。其他輾轉譌謬。如於乞伏熾磐。則脫永康之號。而於慕容皝。則多永壽之號。大抵沿襲別本之譌。而失於稽考。至於明太祖以下。至世宗。皆直書名某。而不避其諱。當㴐原本未必敢於如是。或傳寫者所追加歟。<br/>
</p></div></body>
</html>
