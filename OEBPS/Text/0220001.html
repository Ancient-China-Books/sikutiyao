<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十七 天文算法類二 術數記遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十七
<!--sf:-->天文算法類二
</font><h2>
<!--ti:-->術數記遺 一卷
</h2>
<!--ed:-->兩江總督採進本
<p>
<!--no:-->舊題漢徐岳撰。北周甄鸞註。岳東萊人。晉書律歷志。所稱吳中書令闞澤受劉洪乾象法於東萊徐岳者是也。隋書經籍志。具列岳及甄鸞所撰九章算經七曜術算等目。而獨無此書之名。至唐藝文志。始著於錄。書中稱於泰山見劉會稽。博識多文。徧於數術。余因受業時問曰。數有窮乎。會稽曰。吾曾游天目中山。見有隱者云云。大抵言其傳授之神秘。然案後漢志註。引袁山松書曰。劉洪泰山蒙陰人。延熹中以校尉應太史徵。拜郞中。後爲會稽東部都尉。徵還未至。領丹陽太守。卒官。是洪官會稽後。未嘗家居。不得言於泰山見之。且洪在會稽。乃官都尉。其爲太守。實在丹陽。而註以爲官會稽太守。錯互殊甚。又舊本皆題漢徐岳撰。據晉書所載。岳。魏黃初中。與太史丞韓翊論難日月食五事。則岳已仕於魏。不得繫之於漢矣。考古尤爲疎謬。至天門金虎等語。乃道家詭誕之說。尤爲僻隱不經。註所言算式數位。按之正文。多不相蒙。唐代選舉之制。算學九章五曹之外。兼習此書。此必當時購求古算。好事者因託爲之。而嫁名於岳耳。然流傳旣久。學者或以古本爲疑。故仍錄存之。而詳斥其僞以祛後人之惑焉。<br/>
</p></div></body>
</html>