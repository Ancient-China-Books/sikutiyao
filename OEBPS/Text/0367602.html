<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 弇州山人四部稾 一百七十四卷 續稾 二百七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->弇州山人四部稾 一百七十四卷
<!--ti:-->續稾 二百七卷
</h2>
<!--ed:-->兩江總督採進本
<p>
<!--no:-->明王世貞撰。世貞有弇山堂別集。已著錄。此乃所著別集。其曰四部者。賦部詩部文部說部也。正稾說部凡七種。曰劄記內篇。曰答記外篇。曰左逸。曰短長。曰藝苑卮言。曰卮言附錄。曰宛委餘篇。皆世貞爲鄖陽巡撫時所自刊。續稾但有賦詩文三部。而無說部。則世貞致仕之後。手裒晚歲之作。以授其少子士駿。至崇禎中其孫始刊之。考自古文集之富。未有過於世貞者。其摹秦仿漢與七子。門徑相同。而博綜典籍。諳習掌故。則後七子不及。前七子亦不及。無論廣續諸子也。惟其早年自命太高。求名太急。虛憍恃氣。持論遂至一偏。又負其淵博。或不暇檢點。貽議者口實。故其盛也。特尊之者徧天下。及其衰也。攻擊之者亦徧天下。平心而論。自李夢陽之說出。而學者剽竊班馬李杜。自世貞之集出。學者遂剽竊世貞。故艾南英天傭子集有曰。後生小子。不必讀書。不必作文。但架上前後四部稾。每遇應酬。頃刻裁割。便可成篇。驟讀之無不濃麗鮮華。絢爛奪目。細案之一腐套耳云云。其指陳流弊。可謂切矣。然世貞才學富贍。規模終大。譬諸五都列肆。百貨具陳。眞僞駢羅。良楛淆雜。而名材瓌寶。亦未嘗不錯出其中。知末流之失可矣。以末流之失。而盡廢世貞之集。則非通論也。<br/>
</p></div></body>
</html>