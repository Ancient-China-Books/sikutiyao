<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部九
<!--sf:-->別集類九
</font><h2>
<!--ti:-->三餘集 四卷
</h2><p>
<!--no:-->案三餘集世無傳本。惟散見永樂大典中。然各韻所載。題爲黃次岑者計七十餘篇。題爲黃次出者計五篇。已自相牴牾。集中有見山堂記一首。篇末自署豫章黃次岑。又別載謝鍔所撰三餘集序。則曰流江黃季岑。更互相舛迕。宋史藝文志則作黃季岑玉餘集。焦竑國史經籍志。則作黃次山三餘集。前賢小集拾遺。載其集一首。歷代名臣奏議。載其文三篇。亦均作黃次山。近時厲鶚撰宋詩紀事。則云黃次山字季岑。輾轉異同。幾於不可究詰。惟豐城縣志。載宋黃得禮。字執中。元祐閒進士。曾爲柳州軍事參軍。與集中先大夫述一首符合。又載得禮長子名彥輔。字伯強。登政和進士。次子彥平。字季岑。號次山。登宣和進士。建炎初仕至吏部郞中。出提點湖南刑獄。載其世系名字科第仕履。皆一一條晰。然則撰此集者乃黃彥平。所謂次岑次山季岑者。或傳寫譌異。或偶以字行耳。至其集名三餘。當取三國董遇三餘讀書之意。宋史作玉餘。亦字形相似而誤也。彥平在靖康初。坐與李綱善。貶官。南渡後數上劄子。論事多所建白。其論賞罰一疏。持論尤爲平允。厥後劉光世呂祉得失。卒爲所料如操券。然亦剛正有識之士矣。又張端義貴耳集曰。馬子方作守令。幕下黃次山作啓與廟堂。不入意。因自作之。有云方册九之年。買臣自知其將貴。當乙巳之歲。淵明已賦其歸來。固不敢自比於古人。欲以此折衷於夫子。黃大服云云。是其虛心從善。異乎一長自足者。宜其文之工也。今據永樂大典所存。編爲賦詩二卷。雜文二卷。存其文。併以存其人焉。
</p><br/></div></body></html>