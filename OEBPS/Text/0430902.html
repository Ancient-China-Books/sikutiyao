<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->古文奇賞 二十二卷
<!--ti:-->續奇賞 三十四卷
<!--ti:-->三續奇賞 二十六卷
<!--ti:-->明文奇賞 四十卷
</h2><p>
<!--no:-->明陳仁錫編。仁錫有繫詞十篇書。已著錄。是書初集自屈平離騷至南宋文天祥王炎午。依時代編次。前有萬歷戊午自序。謂折衷往古。有一代大作手。有一代持世之文。有一代榮世之文。其目錄內。卽以此三者。或標註人名之下。或標註篇題之旁。而於漢文中。又各分類標題。或以人爲類。則分天子。侯王。郡守相。皇太子。藩國將帥。邊塞學者。或以事爲類。則分應制。薦擧。彈駁。乞休。理財。議禮。災異。籌邊。議律。訟寃。治河。策士。奏記。其最異者。又別立一代超絕學者。一代超絕才子之目。自漢以後。又改此例。仍以時代爲序。體例殊爲龐雜。其續集序。稱文章有殺生。而無奇正。殺生奇也。奇外無正文。兵也。兵禮也。始武經繼戴禮。終文苑英華。以此蓋武事之不張。由文心之不定云云。其議論紕繆。編次亦甚不倫。其三續則題曰廣文苑英華。序稱舊有古文類一書。盈數百卷。大率倣英華而廣之。偶得之故家。各從其類。刪成一書。分類尤爲瑣碎。其明文奇賞。自宋濂楊維楨。以至陳勳王衡。凡一百八十餘人。去取亦多未審。蓋務博而不精。好分流品而無緒。悉不免宂雜之失云。
</p><br/></div></body></html>