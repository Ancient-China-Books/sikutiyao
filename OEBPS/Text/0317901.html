<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 白蓮集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->白蓮集 十卷
</h2>
<!--ed:-->兩江總督採進本
<p>
<!--no:-->唐釋齊己撰。齊己益陽人。自號衡岳沙門。宋人註杜甫已上人茅齋詩。謂齊已與杜甫同時。其謬不待辨。舊本題爲梁人。亦殊舛譌。考齊已嘗依高季興爲龍興寺僧正。季興雖嘗受梁官。然齊已爲僧正。時當龍德元年辛巳。在唐莊宗入洛之後矣。集中已稱季興爲南平王。而陶岳五代史補。載徐東野在湖南幕中贈齊已詩。稱我唐有僧號齊已。安得謂爲梁人耶。是集爲其門人西文所編。首有天福三年孫光憲序。前九卷爲近體。後一卷爲古體。古體之後。又有絕句四十二首。疑後人採輯附入也。唐代緇流。能詩者衆。其有集傳於今者。惟皎然貫休及齊已。皎然淸而弱。貫休豪而麤。齊已七言律詩。不出當時之習。其七言古詩。以盧仝馬異之體。縮爲短章。詰屈聱牙。尤不足取。惟五言律詩。居全集十分之六。雖頗沿武功一派。而風格獨遒。如劍客聽琴祝嘈峯諸篇。猶有大曆以還遺意。其絕句中庚午年十五夜對月詩曰。海澄空碧正團圞。吟想元宗此夜寒。玉兔有情應記得。西邊不見舊長安。惓惓故君。尤非他釋子所及。宜其與司空圖相契也。<br/>
</p></div></body>
</html>