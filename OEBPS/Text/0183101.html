<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 唐史論斷 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->唐史論斷 三卷
</h2>
<!--ed:-->浙江鮑士恭家藏本
<p>
<!--no:-->宋孫甫撰。甫宇之翰。陽翟人。擧進士。歷官右正言。遷天章閣待制。河北轉運使。兼侍讀。事蹟具宋史本傳。陳振孫書錄解題。稱甫以劉昫唐書。煩宂遺略。多失體法。乃改用編年體。創始於康定元年。蕆事於嘉祐元年。勒成唐紀七十五卷。其閒善惡分明。可爲龜鑑者。各繫以論。凡九十二篇。甫沒後。唐紀宣取留禁中。其從子察。嘗錄副本遺司馬光。世亦罕見。惟論斷獨傳。紹興二十七年。嘗鋟版於劍州。後蜀版不存。端平乙未。黃準復刻於東陽。宋史藝文志作二卷。文獻通考作十卷。此本僅三卷。蓋本從唐紀鈔出別行。非其舊帙。故卷數多寡。隨意分合。實無二本也。前爲自序一篇。末附司馬光跋。曾鞏歐陽修所作墓誌行狀。蘇軾答李廌書。張敦頤後序。皆推重是書甚至。朱子亦稱其議論勝唐鑑云。<br/>
</p></div></body>
</html>