<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十八 雜家類存目五 俟後編 六卷 補錄 一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十八
<!--sf:-->雜家類存目五
</font><h2>
<!--ti:-->俟後編 六卷
<!--ti:-->補錄 一卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->明王敬臣撰。敬臣字以道。長洲人。歲貢生。萬曆丙戌。南京禮部尚書袁洪愈。薦授國子監博士。明史文苑傳附見魏俊傳中。是編凡經說一卷。論學論治共二卷。詩文一卷。禮文疏節便俗禮節共一卷。女戒一卷。其補錄一卷。乃其門人所錄。故其中時稱先生。刊本亦題敬臣撰。校讎者誤也。經說論易頗切近如其爲人。論書洪範非洛書。亦爲有見。論詩以三百篇爲秦火之餘。後人竄亂。蓋陰祖王柏之說。不知其謬。論春秋亦平允。說禮僅一條。謂王制出於史官。與漢文博士之說異。未詳所本。其講學以立志爲本。以愼獨爲宗。謂學者不可單看虛明景象。蓋參酌於朱陸之閒。所定四禮。大抵以朱子家禮爲藍本。而參以鄉俗。亦呂坤四禮翼之支流。惟補錄一卷。頗嫌駁雜。如謂朱子誤解格致。不及陽明之說。又謂朱子後日自悔。又謂王守仁陳獻章皆理學之宗。王良見道甚確。又謂莊子甚高曠。使在聖門。則爲曾點之流。老子比莊子更高一步。皆不可訓。蓋敬臣之學。本從姚江得力。後乃覺其虛無。參以朱學。凡補錄所載。皆門人過尊其師。一字不欲散佚。掇拾舊論。復成此卷。而不知皆其師所已棄也。至於軍中呼萬歲。亦下馬呼萬歲。乃宋張詠事。而補錄以爲郭子儀。則記憶偶譌。又其小疵矣。<br/>
</p></body>
</html>