<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十六 別集類存目十 蘧廬草 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十六
<!--sf:-->別集類存目十
</font><h2>
<!--ti:-->蘧廬草 一卷
</h2>
<!--ed:-->兩江總督採進本
<p>
<!--no:-->國朝黃鐘撰。鐘字宏音。號蘧廬。如臯人。康熙中諸生。是集爲其門人鄧士英所編。凡文四十四篇。前列總目。總目之後。仿史記自序漢書敍傳之例。每篇各爲之序。述所以立言之意。自有別集以來。茲爲創體。然亦足以見其文不苟作。必有所取義矣。其文大抵縱橫奇肆。自達所見。其與友人論文書。大旨主於不似古人。乃能爲古人。亦迥異貌擬秦漢。詞雜齊梁之習。惟其文多作於明末。感觸時事往往言之過當。如洪範論。謂治世之天。甚願乎人之爲君子也。則所嚮在此矣。亂世之天。甚怒乎人之爲君子也。則所威在此矣。至終篇歸於順受其正。亦仍沿劉峻辯命論之旨。非和平中正之道。其楊墨論雖爲僞談忠孝者發。而以墨翟爲僞。楊朱爲誠。亦未免憤激太甚。大抵其才力足以馳驟古人。而學養之深醇。則未之逮也。<br/>
</p></div></body>
</html>