<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 象山集 二十八卷 外集 四卷 附語錄 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->象山集 二十八卷
<!--ti:-->外集 四卷
<!--st:--><font size="-1">附</font>語錄 四卷
</h2>
<!--ed:-->大理寺卿陸錫熊家藏本
<p>
<!--no:-->宋陸九淵撰。九淵字子靜。金谿人。乾道八年進士。紹熙初。官至奉議郞知荊門軍。卒於官。事蹟具宋史本傳。據九淵年譜。集爲其子持之所編。其門人袁燮。刊於江西提舉倉司者。凡三十二卷。宋史藝文志。文獻通考。竝作象山集二十八卷。外集四卷。總而計之。與燮所刊本。卷數相符。獨年譜稱持之所編。外集爲六卷。殆傅寫譌四爲六歟。此本前有燮序。又有楊簡序。燮序作於嘉定五年。簡序作於開禧元年。在燮序前七年。而列於燮後。蓋刊版之時。以新序弁首。故翻刻者仍之。又有嘉定庚辰吳杰跋。稱是集爲建安陳氏所刊。而年譜未載此本。豈持之偶未見歟。前十七卷爲書。十八卷爲表奏。十九卷爲記。二十卷爲序贈。二十一卷至二十四卷爲雜著。二十五卷爲詩。二十六卷爲祭文。二十七卷二十八卷爲墓誌墓碣墓表。外集四卷。皆程試之文。末爲諡議行狀。則吳杰所續入也。其語錄四卷。本於集外別行。正德辛巳。撫州守李茂元。重刻是集。乃并附集末。以成陸氏全書。其說與集中論學諸書互相發明。合而觀之。益足勘證。今亦仍附於末。不別著錄焉。<br/>
</p></div></body>
</html>