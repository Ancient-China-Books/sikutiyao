<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 歙硯說 一卷 辨歙石說 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->歙硯說 一卷
<!--ti:-->辨歙石說 一卷
</h2>
<!--ed:-->浙江鮑士恭家藏本
<p>
<!--no:-->不著撰人名氏。陳振孫書錄解題載之。亦云皆不著姓名。左圭百川學海列於唐積譜後。卷末有跋。稱紹興三十年十二月弟左承議郎尚書禮部員外郎兼國史院編修官邁跋。跋中稱景伯兄治歙。旣揭蘇氏文房譜於四寶堂。又別刻硯說三種云云。案景伯爲洪邁兄洪适之字。則此二書似出於适。然與邁跋三種之說不合。考适盤洲集。有蘇易簡文房四譜跋。稱說歙硯者凡三家。品諸李者有墨苑以踵此編。然則此二種。蓋與唐積之譜。共爲三種。皆适所刻。以附於文房譜之後者。實非适所自撰也。硯說兼紀採石之地。琢石之法。及其品質之高下。歙石說則專論其紋理星暈。凡二十七種。辨別頗爲詳悉。唐詢北海公硯錄。見於郡齋讀書志者。今其本久已失傳。惟此書引有兩條。及無名氏硯譜引有一條。猶可以考見什一云。<br/>
</p></div></body>
</html>