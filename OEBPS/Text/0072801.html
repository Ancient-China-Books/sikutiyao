<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 孟子集疏 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->孟子集疏 十四卷
</h2>
<!--ed:-->兩江總督採進本
<p>
<!--no:-->宋蔡模撰。模字仲覺。號覺軒。建安人。蔡沈之子。蔡抗之兄也。趙順孫四書纂疏。載模所著有大學演說。論語集疏。孟子集疏。今惟此書存。據卷末抗後序。稱沈書以論語孟子集註。氣象涵蓄。語意精密。至引而不發。尤未易讀。欲取集義或問。及張呂諸賢門人高第往復問答語。如朱子所謂蒐輯條流。附益諸說者。類聚縷析。期於語脈分明。宗旨端的。未及編次而卒。模乃與抗商榷以成此書。皆備列朱子集註原文。而發明其義。故曰集疏。言如註之有疏也。然賈孔諸疏。循文闡衍。章句不遺。此則或佐證註義。或旁推餘意。不盡一一比附。又謹守一家之說。亦不似疏文之曲引博徵。大抵於諸說有所去取。而罕所辨訂。惟不得於言一條。致疑於語錄集註之不同。以爲未及修改。效死而民勿去一條。引語錄謂註中義字。當改經字而已。又是乃仁術一條。集註以術爲法之巧。模則引蔡氏之說。曰樂記註。術所由也。又曰術猶道也。此言仁術。恐是仁心所發之路。又禹疏九河一條。集註以簡潔爲兩河。模則引爾雅九河。以簡潔爲一。謂書傳與集註少異。書傳實經先師晚年所訂正。當以爲定。<span class="jiazhu">案朱子訂正書傳。僅及大禹謨之半。此模委曲回護之言。不足爲據。</span>又仁之端也。集註訓端爲緒。蔡元定則訓端爲尾。亦兩存之。蓋他說與師說異。則舍他說從師說。師說與祖父說異。則又不得不舍師說以從祖父之說。此亦人情之至也。然抗序稱始事於嘉熙己亥。至丙午尚未敢脫稾。其簡汰頗爲不苟。故所取甚約。而大義已皆賅括。迥異後來鈔撮朱子之說。務以繁富相尚者。亦可知其淵源有自。知之確。故擇之精矣。<br/>
</p></div></body>
</html>