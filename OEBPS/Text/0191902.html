<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 孔子集語 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->孔子集語 三卷
</h2>
<!--ed:-->兩江總督採進本
<p>
<!--no:-->宋薛據撰。據字叔容。永嘉人。官至浙東常平提擧。林德暘霽山集。有二薛先生文集序。曰薛氏世學。蓋三百年。玉成公學於慈湖楊敬仲。刊華據實。猶程門緒餘。僞學禁興。隻手衛道。著伊洛源流。各爲譜傳。又以弓冶授其子。叔容公志宏力毅。負荷千年。念聖遠言湮。爲孔子集語二十卷。卽是書也。此本但分二十篇。僅有三卷。殆舊以一篇爲一卷。後人併之歟。所列書凡三十餘種。其凡例謂曾子。大戴禮。孔叢子。孔子家語。四全書。及左氏。莊子。荀子。列子。概不採及。惟見於他古書者採之。然孔子世家。列在正史。不僻於孔叢家語且旣云不錄大戴禮記。而顏叔子第十二。乃又引其一條。亦自亂其例。至引說文黍可爲酒。禾入水也。一貫三爲王。推一合十爲士等語。幷數條爲一條。義不相貫。尤爲失倫。他若韓非子說林丁。內儲說上。內儲說下。外儲說左上。外儲說右下。難一。難三。諸篇。可採者幾二十條。而此書所引僅三條。若淮南子主術訓。繆稱訓。齊俗訓。道應訓。人閒訓。泰族訓。諸篇。所可採者不下十餘條。而此所引者。亦僅三條。則其餘挂漏。可以概知。又文翔鳳雲夢樂溪談。摘其五酉一條。引搜神記而諱其所出。又譌五酉爲五酋。則駁雜舛錯。亦所不免。特所錄尚多秦漢古書。殘篇斷句。或可藉此以僅存。故考古者亦不能廢焉。<br/>
</p></body>
</html>