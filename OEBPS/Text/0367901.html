<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 海壑吟稾 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->海壑吟稾 十一卷
</h2>
<!--ed:-->山東巡撫採進本
<p>
<!--no:-->明趙完璧撰。完璧字全卿。號雲壑。晚號海壑。膠州人。山歲貢生官至鞏昌府通判。是集詩五卷。文五卷。其第一卷爲目錄。入之卷數。蓋唐以前例。經典釋文尚然也。王三錫序其詩集。謂嘉靖閒筮宦司城。抗職忤權姦。與楊椒山公同厄。案集中北司獄中七言律二首序云。嘉靖甲寅。秋曹檄捕豪校。某因獲罪東湖翁。劾執坐死。賴元老科臺之力。僅復瓦全云云。東湖者陸炳別號也。時炳爲錦衣衞都督。與嚴嵩表裏爲姦。其勢張甚。完璧以指揮末秩。能與之抗。其獄中與楊繼盛倡和諸詩。有辛苦不妨淹日月。授書喜有漢良臣等句。繼盛死西巿。完璧作楊烈婦詞以哀之。有小雅怨誹之遺。可謂志節之士矣。其詩多觸事起興。吐屬天然。絕無叫囂怒張之態。亦與有明末造。矯激取名者有殊。徒以名位未高。史不立傳。遂幾於湮沒不彰。僅賴此集之存。猶得略見其始末。亦足見正直之氣。有不得而銷蝕者矣。<br/>
</p></div></body>
</html>