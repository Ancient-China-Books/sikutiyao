<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周禮復古編 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮復古編 一卷
</h2>
<!--ed:-->山東巡撫採進本
<p>
<!--no:-->宋俞庭椿撰。庭椿字壽翁。臨川人。乾道八年進士。官古田令。是書宋志作三卷。今本作一卷。標曰陳友仁編。蓋友仁訂正周禮集說。而以此書附其後也。庭椿之說。謂五官所屬皆六十。不得有羨。其羨者皆取以補冬官。鑿空臆斷。其謬妄殆不足辯。又謂天官世婦與春官世婦。夏官環人與秋官環人。爲一官複出。當省并之。其說似巧。而其謬尤甚。二世婦與二環人。無論職掌各殊。卽以序官考之。天宮世婦爲王之後宮。故與九嬪八十一御女。皆無官屬。至於春官世婦爲王之宮官。故每宮卿一人。下大夫四人。中土八人。女府二人。女史二人。奚十六人。與天官世歸顯異。鄭注以漢之大長秋詹事中少府太僕爲證。其說本確。庭椿乃合而一之。是誤以春宮之世婦。爲婦人也。至於司馬環人之屬。下士六人。史二人。徒十有二人。秋官環人之屬。中士四人。史四人。胥四人。徒四十人。若二環人是一官。何所屬之中下士及史胥徒。乃各不同如此耶。此好立異說者之適以自蔽也。然復古之說。始於庭椿。厥後邱葵吳澄。皆襲其謬。說周禮者。遂有冬官不亡之一派。分門別戶。輾轉蔓延。其弊至明末而未已。故特存其書。著竄亂聖經之始。爲學者之炯戒焉。<br/>
</p></div></body>
</html>