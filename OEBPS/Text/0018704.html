<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 周易闡理 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->周易闡理 四卷
</h2>
<!--ed:-->浙江吳玉墀家藏本
<p>
<!--no:-->國朝戴虞皐撰。虞皐號遯軒。崑山人。是編原稾凡三四百紙。虞皐自以爲太繁。刪存十之一二。其子孫貽。又以爲太簡。復采原稾補其遺闕。卽此本也。書成於康熙壬午。前有孫貽序。後有虞皐從子鑑跋。大旨黜象數而明義理。故名曰闡理。首冠授易源流一篇。分言數言理二宗。於漢以來諸儒之學。皆有所排擊。惟推尊郝敬之書。持論頗偏。其述數學。以爲老子傳鬼谷子。後焦延壽得之。以傳京房。陳摶得之。以授穆脩李之才。以及邵子。按老子與孔子同時。鬼谷子與蘇秦同時。相距百有餘年。邈乎無渉。不知老子之易。何以得傳鬼谷子。又漢書載焦贛之學。莫知所出。自稱出於孟喜。而喜弟子施讎等。力攻其非。無所謂得之鬼谷子者。至焦京乃占候之術。而陳搏所傳先天諸圖。則以道家爐火之說。推衍陰陽奇偶。其法截然不同。亦無所謂得之焦京者。虞皐所云。均不知其何本。其述理學。以爲孔子授商瞿。後分田何費直二家。田何學傳晁說之呂祖謙。費直學傳鄭元。元傳王弼。至宋而爲周程朱三家之學。至明而爲胡廣之大全。蔡淸之蒙引。林希元之存疑。陳深之通典。而郝敬之書。獨能脱盡陳腐。案鄭元王弼。截然兩派。一漢一魏。時代又殊。無元傳於弼之事。所考尤疎矣。<br/>
</p></body>
</html>