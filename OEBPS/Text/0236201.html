<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 南宋院畫錄 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->南宋院畫錄 八卷
</h2>
<!--ed:-->浙江吳玉墀家藏本
<p>
<!--no:-->國朝厲鶚撰。鶚有遼史拾遺。已著錄。南宋自和議旣成以後。湖山歌舞。務在粉飾太平。於是仍仿宣和故事。置御前畫院。有待詔祇候諸官品。其所作卽名爲院畫。當時如李唐劉松年馬遠夏珪等。有四大家之稱。說者或謂其工巧太過。視北宋門徑有殊。然其初尚多宣和舊人。流派相傳。各臻工妙。專門之藝。實非後人所及。故雖斷素殘縑。收藏者尚以爲寶。鶚嘗撰宋詩紀事。南宋雜事詩。於宋事最爲博洽。因臚考院畫本末。作爲此書。首總述一卷。次自李唐以下凡九十六人。每人詳其事蹟。而以諸書所藏眞蹟題咏之類。附於其下。敍次頗爲賅贍。其閒如楊妹子題趙淸獻琴鶴圖絕句。一以爲馬和之畫。一以爲劉松年畫。諸書參錯不同。此類亦未悉加考證。然其徵引淵博。於遺聞佚事。殆已採摭無遺矣。<br/>
</p></div></body>
</html>