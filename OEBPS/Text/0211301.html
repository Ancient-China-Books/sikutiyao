<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部十三
<!--sf:-->醫家類一
</font><h2>
<!--ti:-->急救仙方 六卷
</h2><p>
<!--no:-->不著撰人名氏。其書宋志及諸家書目。均未著錄。惟焦竑國史經籍志。載有救急仙方十一卷。註云見道藏。亦不言作者爲誰。考白雲霽道藏目錄。太元部惻字號中。有急救仙方。與永樂大典所載合。則焦氏誤倒其文爲救急也。瘍醫自周禮卽自爲一科。然傳習其術者。多不能通古人之意。是編於背瘡疔瘡眼科痔證四者。所載證治尤詳。蓋作者所擅長在此。中閒如論背瘡條內。所載蓮子蜂窠散走流注腎俞諸發。名目猥衆。乃能一一討論。各詳其證之形狀。與得病之因。療治之法。條分縷析。爲自來瘍科所未及。其疔瘡門內。所立追疔奪命湯一方。備詳加減之法。學者苟能觸類旁通。亦足以資博濟之用。非精於是術者。不能作也。雖雜瘡雜證諸門。稍有闕佚。然綱要具存。正不以不完爲病矣。
</p><br/></div></body></html>