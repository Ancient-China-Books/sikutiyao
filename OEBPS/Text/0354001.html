<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 居竹軒集 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->居竹軒集 四卷
</h2>
<!--ed:-->浙江鮑士恭家藏本
<p>
<!--no:-->元成廷珪撰。廷珪字原常。一字原章。又字禮執。揚州人。好學不求仕進。惟以吟咏自娛。奉母居市廛。植竹庭院閒。頗有山林意趣。因扁其燕息之所曰居竹軒。晚遭世亂。避地吳中。蹤跡多在淞江。故集中有欲卜居海上之作。後竟沒於雲閒。其年蓋已七十餘矣。此集乃其友郜肅劉欽搜輯遺稾所刊也。廷珪與河東張翥爲忘年交。其詩音律體製。多得法於翥。而聲價亦與翥相亞。觀詩中所載酬答者。如楊維楨危素楊基李黼余闕張雨倪瓚。皆一代勝流。而黼與闕之忠義。瓚之孤僻。尤非標牓聲氣之輩。其傾倒於廷珪。必有所以取之矣。劉欽稱廷珪五言務自然。不事雕劌。七言律最爲工。深合唐人之體。今觀其七言古詩。亦頗遒麗。惟五言古詩。竟無一篇。似不應全卷遺佚。或自知此體不擅長。遂不復作。亦如宋无之翠寒集歟。<br/>
</p></body>
</html>