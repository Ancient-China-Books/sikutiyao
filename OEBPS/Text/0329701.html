<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 栟櫚集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十
<!--sf:-->別集類十
</font><h2>
<!--ti:-->栟櫚集 十六卷
</h2>
<!--ed:-->福建巡撫採進本
<p>
<!--no:-->宋鄧肅撰。案王明淸揮塵後錄。稱宣和壬寅艮岳成。徽宗御製記。李質曹組各獻賦。獨太學生鄧肅上十詩。備述花石之事。其末句云。但願君王安萬姓。圃中何日不春風。詔屛逐之。靖康初。李伯紀啓其事。薦其才。召對賜進士出身。後爲右正言。著亮直之名於當日。肅字志宏。南劍人。有文集。號栟櫚遺文三十卷。詩附集中云云。卽其人也。今本僅詩一卷。詞一卷。文十四卷。與三十卷之數不符。殆散佚不完。又經後人重編歟。當張邦昌之僭立也。肅閒行奔赴南京。其擢右正言。卽在是時。大節與杜甫略相似。其靖康迎駕行。後迎駕行等篇。亦頗近甫奉先諸作。在南北宋閒。可謂篤勵名節之士又唐宋以來學者。皆尊揚雄。熙寧中遂至配享。而肅書揚雄事。獨指爲叛臣。無可容於天地之閒。與沈與求疏論王安石過尊揚雄。未知孰爲先後。然均在朱子綱目書莽大夫之前。考陸深谿山餘話。載肅與朱子父松相善。有醉留冠帶以質紙筆之戲。肅有寄朱韋齋詩。卽道其事。然則綱目之斥揚雄。得無傳肅之說乎。其識如是。宜其立身有本末矣。<br/>
</p></body>
</html>