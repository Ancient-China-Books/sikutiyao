<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 圍爐詩話 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->圍爐詩話 八卷
</h2>
<!--ed:-->江蘇巡撫採進本
<p>
<!--no:-->國朝吳喬撰。喬字修齡。崑山人。是書所論如意喩之米。文則炊而爲飯。詩則釀而爲酒。飯不變米形。酒則變盡。如小弁凱風諸篇。斷不能以文章之道。平直出之。又謂詩之中須有人在。趙執信作談龍錄。皆深取其說。然統核全書。則偏駁特甚。大旨初尊長沙而排慶陽。又祖晚唐而擠兩宋。氣質囂浮。欲以毒詈狂談劫伏俗耳。遂以王李爲牛㖃驢鳴。而比陳子龍於王錫爵之僕。夫七子摹擬盛唐。誠不免於流弊。然亦各有根據。必斥之不比於人類。殊未得其平。至於賦比興三體竝行。源於三百。縁情觸景。各有所宜。未嘗聞興比則必優。賦則必劣。況唐人非無賦體。宋人亦非盡無比興。遺詩具在。吾將誰欺。乃劃界分疆。誣宋人以比興都絕。而所謂唐人之比興者。實皆穿鑿附會。大半難通。卽所最推之李商隱韓偓二家。李則字字爲令狐而吟。韓則句句爲朱溫而發。平心而論。果盡如是哉。閻若璩潛邱劄記。載喬自譽之言。曰賀黃公載酒園詩話。馮定遠鈍吟雜錄。及某圍爐詩話。可稱談詩之三絕。是何言歟。<br/>
</p></body>
</html>