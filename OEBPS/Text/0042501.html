<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 禮記析疑 四十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->禮記析疑 四十六卷
</h2>
<!--ed:-->江蘇巡撫採進本
<p>
<!--no:-->國朝方苞撰。苞有周官集註。已著錄。是書亦融會舊說。斷以己意。如文王世子。以大司成卽大司樂。辨注疏以周官大樂正爲大司樂師氏爲大司成之非。於郊特牲郊血大饗腥序薦璧用樂薦血實柴之次一條。謂凡經傳中言郊禮而有獻薦者。皆爲薦稷之事。其論至爲明晰。於饗禘有樂而食嘗無樂一條。取荊南馮氏之言。引楚茨之詩。以爲嘗當有樂。於內則天子之閣一條。謂疏以閣爲庖廚非是。蓋閣所以置果蔬飴餌也。又付豚一條。注疏解爲豚全而羊析。不知是豚牂共鼎羊以羔耳。於喪服小記慈母與妾母不世祭一條。謂庶子之子立禰廟。則可以祭父之生母。於士不攝大夫士攝大夫惟宗子一條。謂大夫以公事出。而家人攝祭。則義當使親子弟。雖無爵者可攝。無攝以宗子之義也。於祭統祭之日一獻一條。謂祭禮獻酬交錯。所以和通神人。不宜獻飲未終。而爵命羣臣以閒之。惟特假于廟。故簡其禮而用一獻。今注謂一獻一酳戶。疏謂其節當在後。編者誤列於前。皆具有所見。足備禮家一解。他如謂執鴈奠鴈。皆爲舒鴈。而非鴈鴻之鴈。不知禮用鴈贄。取其不失時能守節也。若舒鴈則何守節之有。又謂深衣純袂緣純邊。純卽緣也。緣字疑衍。其意蓋謂當作純袂純邊。按鄭注曰。緣緆也。孔疏云。旣夕禮鄭注。在幅曰綼。在下曰緆。方氏慤曰。褎口謂之袂。裳下謂之緣。衣側謂之邊。其純皆半寸。緣字自有典。則非衍字也。凡斯之類。未免武斷。然無傷於宏旨。其最不可訓者。莫如別爲考定文王世子一篇。删文王有疾至武王九十三而終一段。又删不能涖阼踐阼而治八字。及虞夏商周有師保有疑丞一段。周公抗世子法于伯禽一段。成王幼至不可不愼也一段。末世子之記一段。夫禮記糅雜。先儒言之者不一。然删定六經。惟聖人能之。孟子疑武成不可信。然未聞奮筆删削也。朱子改大學。刊孝經。後儒且有異同。王柏吳澄竄亂古經。則至今爲世詬厲矣。苞在近時。號爲學者。此書亦頗有可採。惟此一節。則不效宋儒之所長。而效其所短。殊病乖方。今錄存其書。而附辨其謬於此。爲後來之炯戒焉。<br/>
</p></div></body>
</html>