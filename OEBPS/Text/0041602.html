<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 雲莊禮記集說 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->雲莊禮記集說 十卷
</h2>
<!--ed:-->通行本
<p>
<!--no:-->元陳澔撰。澔字可大。都昌人。雲莊其號也。是書成於至治壬戌。李彝尊經義考作三十卷。今本十卷。坊賈所合併也。初延祐科舉之制。易書詩春秋。皆以宋儒新說。與古注疏相參。惟禮記則專用古注疏。蓋其時老師宿儒。猶有存者。知禮不可以空言解也。澔成是書。又在延祐之後。亦未爲儒者所稱。明初始定禮記用澔注。胡廣等修五經大全。禮記亦以澔注爲主。用以取士。遂誦習相沿。蓋說禮記者。漢唐莫善於鄭孔。而鄭注簡奧。孔疏典贍。皆不似澔注之淺顯。宋代莫善於衞湜。而卷帙繁富。亦不似澔注之簡便。又南宋寶慶以後。朱子之學大行。而澔父大猷師饒魯。魯師黃榦。榦爲朱子之壻。遂藉考亭之餘蔭。得獨列學官。其注學記術有序句。引周禮鄕大夫春秋以禮會民而射於州序。周禮鄕大夫。實無此文。注檀弓五十以伯仲句。引賈公彥儀禮疏。乃孔穎達禮記疏文。正與賈說相反。頗爲論者所譏。然朱子注詩騋牝三千。引禮記問國君之富。數馬以對。禮記無此文。注孟子神農之言。引史遷所謂農家者流。史記無此文。蔡沈注書釐降二女於媯汭。引爾雅水北曰汭。爾雅無此文。又注西伯戡黎。引史記紂使膠鬲觀兵。注星有好雨。引漢志軫星好雨。史記漢書。亦均無此文。是皆偶然筆誤。未足以累全書。且何休漢代通儒。號爲學海。而注公羊傳舟中之指可掬句。引天子造舟諸侯維舟卿大夫方舟士特舟語。尚誤記爾雅爲禮文。又何有於澔。澔所短者。在不知禮制當有證據。禮意當有發明。而箋釋文句。一如注孝經論語之法。故用爲蒙訓則有餘。求以經術則不足。朱彝尊經義考。以兔園册子詆之。固爲已甚。要其說亦必有由矣。特禮文奧賾。驟讀爲難。因其疏解。得知門徑。以漸進而求於古。於初學之士。固亦不爲無益。是以國朝定制。亦姑仍舊貫。以便童蒙。然復欽定禮記義疏。博採漢唐遺文。以考證先王制作之旨。併退澔說於諸家之中。與易詩書三經異例。是則聖人御宇。經籍道昌。視明代大全。抱殘守匱。執一鄕塾課册。以錮天下之耳目者。盛衰之相去。蓋不可以道里計矣。<br/>
</p></div></body>
</html>