<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 水經注 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->水經注 四十卷
</h2>
<!--ed:-->永樂大典本
<p>
<!--no:-->後魏酈道元撰。道元字善長。范陽人。官至御史中尉。事迹具魏書酷吏傳。自晉以來。注水經者凡二家。郭璞注三卷。杜佑作通典時猶見之。今惟道元所注存。崇文總目。稱其中已佚五卷。故元和郡縣志。太平寰宇記。所引滹沱水洛水涇水。皆不見於今書。然今書仍作四十卷。蓋宋人重刊。分析以足原數也。是書自明以來。絕無善本。惟朱謀㙔所校。盛行於世。而舛謬亦復相仍。今以永樂大典所引。各案水名。逐條參校。非惟字句之譌。層出疊見。其中脫簡錯簡。有自數十字至四百餘字者。其道元自序一篇。諸本皆佚。亦惟永樂大典僅存。蓋當時所據。猶屬宋槧善本也。謹排比原文。與近代本鉤稽校勘。凡補其闕漏者。二千一百二十八字。删其妄增者。一千四百四十八字。正其臆改者。三千七百一十五字。神明煥然。頓還舊觀。三四百年之疑竇。一旦曠若發蒙。是皆我皇上稽古右文。經籍道盛。瑯嬛宛委之祕。響然竝臻。遂使前代遺編。幸逢昌運。發其光於蠹簡之中。若有神物撝呵。以待聖朝而出者。是亦曠世之一遇矣。至於經文注語。諸本率多混淆。今考驗舊文。得其端緒。凡水道所經之地。經則云過。注則云逕。經則統擧都會。注則兼及繁碎地名。凡一水之名。經則首句標明。後不重擧。注則文多旁涉。必重擧其名以更端。凡書內郡縣。經則但擧當時之名。注則兼考故城之迹。皆尋其義例。一一釐定。各以案語附於下方。至塞外羣流。江南諸派。道元足迹。皆所未經。故於灤河之正源。三藏水之次序。白檀要陽之建置。俱不免附會乖錯。甚至以浙江妄合姚江。尤爲傳聞失實。自我皇上命使履視。盡得其脈絡曲折之詳。御製熱河考。灤源考證諸篇。爲之抉摘舛謬。條分縷擘。足永訂千秋耳食沿譌。謹錄弁簡。永昭定論。又水經作者。唐書題曰桑欽。然班固嘗引欽說。與此經文異。道元注亦引欽所作地理志。不曰水經。觀其涪水條中。稱廣漢已爲廣魏。則決非漢時。鍾水條中。稱晉甯仍曰魏甯。則未及晉代。推尋文句。大抵三國時人。今旣得道元原序。知竝無桑欽之文。則據以削去舊題。亦庶幾闕疑之義云爾。<br/>
</p></div></body>
</html>