<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 學古緒言 二十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->學古緒言 二十五卷
</h2>
<!--ed:-->副都御史黃登賢家藏本
<p>
<!--no:-->明婁堅撰。堅字子柔。長洲人。隆萬閒貢生。早從歸有光游。明史文苑傳。附載有光傳中。稱其與唐時升程嘉燧。號練川三老。又與時升嘉燧及李流芳。號嘉定四先生。然嘉燧以依附錢謙益得名。本非端士。核其所作。與三人如蒹葭倚玉。未可同稱。三人之中。時升流芳。雖均得有光之傳。而能融會師說。以成一家言者。又當以堅爲冠。蓋明之末造。太倉歷下。餘焰猶張。公安竟陵。新聲屢變。文章衰敝。莫甚斯時。堅以鄉曲儒生。獨能支拄頹瀾。延古文之一脈。其文沿溯八家。而不勦襲其面貌。和平安雅。能以眞樸勝人。亦可謂永嘉之末。得聞正始之音矣。王士禎居易錄。嘗稱其長慶集序。以爲眞古文。今觀是集。大抵具有古法。不但是篇。士禎特偶舉其一也。<br/>
</p></div></body>
</html>