<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十三 小說家類存目一 漢世說 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->漢世說 十四卷
</h2>
<!--ed:-->浙江巡撫採進本
<p>
<!--no:-->國朝章撫功編。撫功字仁豔。錢塘人。是書仿劉義慶世說新語體例。以紀漢人言行。大抵以史記漢書爲主。而雜以他書附益之。分十四門。曰德行。曰言語。曰政事。曰文學。曰方正。曰雅量。曰識鑒。曰賞譽。曰品藻。曰淸介。曰才智。曰英氣。曰義烈。曰寵禮。與義慶原本小異。其採摭亦備。然事皆習見。無他異聞。又分類往往不確。如龔遂刺昌邑王過自宜入方正。鄧禹師行有紀自應入政事。乃俱入之德行。至射的山仙人取箭。自是誌怪之說。入之此書。尤無體例也。其凡例云。書以語名。始論語也。國語紀言。不參以事。陸賈新語。馬上翁每奏稱善。臨川世說一書。諸多士所共選述。姑自竹林。迄於江左。風流簡遠。少許勝多。最爲可貴。茲編獨尊兩漢。意專敍事。故不以新語名篇云云。案劉向先有世說。故義慶所撰。別名世說新書。後人乃改爲新語。黃伯思東觀餘論。考之最詳。非以記言。而謂之新語。撫功之說殊誤。至義慶所述。上接東漢。何得云始自竹林。益爲失檢矣。<br/>
</p></body>
</html>