<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一附錄 周禮井田譜 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十三
<!--sf:-->禮類存目一附錄
</font><h2>
<!--ti:-->周禮井田譜 二十卷
</h2>
<!--ed:-->永樂大典本
<p>
<!--no:-->宋夏休撰。休會稽人。紹興中進士。樓鑰序云。以上書補官。一試吏而止。亦未詳爲何官也。其書因井田之法。別以己意推演。創立規制。於鄕遂之官聯。溝遂之縱橫。王侯之畿疆。田萊之差數。兵農之相因。頒祿之多寡。門子遊倅之法。兆域昭穆之制。郊社宗廟之位。城郭內外之分。以及次舍廬室市廛。次敍三鼓四金五常九旗五路五車和門八節。皆摹繪爲圖。若眞可坐言起行者。其考訂舊文。亦多出新意。如曰野之萊田。以時治之而已。不必盡耕作也。以其菰蒲之利。柴蒿之屬。刈之復生。采之復出也。不然旣不謂之易。則一家之力。豈能歲耕田百畝。萊二百畝。蓋萊者。刈穫之名。虞人萊所田之野是也。又曰。庶人受一廛。耕百畝。適長用力。所謂可任用者。家二人。適子之適。力復及耕。則可任用者三人矣。故適子之適。謂之餘子。雖適子之適。力未及耕。而有庶子及耕。則亦三人。故庶子謂爲餘夫也。又曰古之附庸。不可以爲國。地方百里。則可以爲同。春秋蕭同叔子。何休註。以爲國名是也。又曰五十里爲則。大宗伯曰。五命賜則。註云。則者未成國之名。以漢制考之可見。如是之類。尚可存備一說。至於以管子經言解論語自經於溝瀆。爲經正溝瀆之制。則附會甚矣。夫阡陌旣開以後。井田廢二千餘載矣。雖以聖人居天子之位。亦不能割裂州郡。劖平城堡。驅天下久安耕鑿之民。悉奪其所有。使之蕩析變遷。以均貧富。一二迂儒。乃竊竊然私議復之。是亂天下之術也。使果能行。又豈止王安石之新法哉。同時瑞安黃毅。乃爲作答問一篇。條舉或者之說。一一爲之疏通證明。殆不知其何心矣。陳傅良之序有曰。其說以不能成都鄙者爲閒田。不可爲軍師者爲閒民。鄕遂市官。皆小者兼大者。他亦上下相攝。備其數。不必具其員。皆通論。餘多泥於度數。未必皆叶。似稍稍致其不滿。永嘉之學。雖頗涉事功。而能熟講於成敗。此亦一證矣。此書宋志著錄。明唐樞作周禮論。力斥其謬。則樞尚及見之。朱彜尊經義考。註曰未見。蓋無用之書。傳之者少也。惟永樂大典之內。全部具存。檢核所言。實無可採。姑附存其目。而糾正其失如右。<br/>
</p></div></body>
</html>