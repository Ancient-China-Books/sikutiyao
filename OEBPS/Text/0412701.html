<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 國秀集 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->國秀集 三卷
</h2>
<!--ed:-->江蘇巡撫採進本
<p>
<!--no:-->唐芮挺章編。挺章里貫未詳。諸書稱爲國子進士。蓋太學生也。前有舊序。謂是集編於天寶三載。凡九十人。詩二百二十首。宋元祐閒曾彥和跋云。名欠一士。詩增一篇。洎毛晉校刊。復謂虛列三人。今案編內。實八十五人。詩二百十一首。晉未及詳檢也。唐以前編輯總集。以己作入選者。始見於王逸之錄楚辭。再見於徐陵之撰玉臺新詠。挺章亦錄己作二篇。蓋仿其例。然文章論定。自有公評。要當待之天下後世。何必露才揚己。先自表章。雖有例可援。終不可爲訓。至舊序一篇。無作者姓氏。陳振孫書錄解題。謂爲樓穎所作。穎天寶中進士。其詩亦選入集中。考梁昭明太子撰文選。以何遜猶在。不錄其詩。蓋欲杜絕世情。用彰公道。今挺章與穎。一則以見存之人採錄其詩。一則以選己之詩爲之作序。後來互相標榜之風。已萌於此。知明人詩社錮習。其來有漸。非一朝一夕之故矣。以唐人舊本。所選尚有可採。仍錄存之。而特著其陋。以爲文士戒焉。<br/>
</p></div></body>
</html>