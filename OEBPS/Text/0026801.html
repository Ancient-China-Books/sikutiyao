<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十三 書類存目一 古書世學 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十三
<!--sf:-->書類存目一
</font><h2>
<!--ti:-->古書世學 六卷
</h2>
<!--ed:-->兩淮鹽政採進本
<p>
<!--no:-->明豐坊撰。坊有古易世學。已著錄。是篇以今文古文石經列於前。而後以楷書釋之。且采朝鮮倭國二本以合於古本。故曰古書。又以豐氏自宋迄明。世學古書。稷爲正音。慶爲續音。熙爲集說。道生僞考補。故曰世學。其序曰。正統六年。慶官京師。朝鮮使臣嬀文卿。日本使臣徐睿入貢。二人皆讀書能文辭。議論六經。出人意表。因以尚書質之。文卿曰。吾先王箕子所傳。起神農政典。至洪範而止。睿曰。吾先王徐市所傳。起虞書帝典。至秦誓而止。又笑官本錯誤甚多。孔安國僞序。皆非古經之舊。如虞書帝告紀堯舜禪授之事。汨作紀四凶之過。九共紀四岳九官十二牧考績之事。稾飫紀后稷種植之法序。皆不知吾國之法。有傳古經一字入中國者夷九族。使臣將行。搜檢再三。遣兵衛之出境。則六一翁謂令嚴不許傳中國者。不信然歟。固請訂其錯誤。僅錄一典二謨禹貢盤庚泰誓武成康誥酒誥洛誥顧命見示。僅錄附先淸敏公正音之下。俾讀是經者。尚有考於麟角鳳毛之遺雋云。又曰梁姚方興妄分堯典舜典爲二篇。伏生今文。孔安國古文。鴻都石經。魏三體石經。合爲一篇。止名堯典。箕子朝鮮本。徐市倭國本。總作帝典。與子思大學合。王魯齋王深寧皆以爲最是。今從之考補。云姚方興本。齊簒主蕭道成之臣僞增曰若稽古帝舜曰七字於重華之上。變亂其文。分爲二典。於建武二年上之。後事簒主蕭衍。以罪見誅。箕子封於朝鮮。傳書古文。自帝典至微子而止。後附洪範一篇。徐市爲秦博士。因李斯坑殺儒生。託言入海求仙。盡載古書。至島上立倭國。卽今日本是也。二國所釋書經。先曾祀通奉府君。與楊文懿公。皆嘗錄得以藏於家。顧炎武日知錄日。案宋歐陽永叔日本刀歌。徐福行時書未焚。逸書百篇今尚存。蓋昔已有是說。夫詩人寄興之辭。豈必眞有其事哉。日本之職貢於唐久矣。自唐及宋。歷代求書之詔不能得。而二千載之後。慶乃得之。其得之。又不以獻之朝廷。而藏之家。何也。至曰箕子傳書古文。自帝典至微子。則不應別無一篇逸書。而一一盡同於伏生孔安國之所傳。其曰後附洪範一篇者。蓋徒見左氏傳三引洪範。旨謂之商書。而不知王者周人之稱。十有三祀者周史之記。不得謂商人之書也。禹貢以導山導水移於九州之前。此不知古人先經後緯之義也。五子之歌。爲人上者奈可不敬。以其不叶而改之曰可不敬乎。謂本之鴻都石經。據正義言。蔡邕所書石經尚書。止今文三十四篇。無五子之歌。熙又何以不考而妄言之也。其辨可謂明矣。今考明英宗實錄。正統六年無此二國使臣之名。則其爲子虚烏有。已可不辨。又朝鮮今爲外藩。其書不異於中國。絶無箕子本之說。日本所刻七經孟子考文。其書爲中國所佚者。惟孔安國孝經傳。皇侃論語義疏。而孝經傳山井鼎等又自言其僞。至其尚書。則一一與中國注疏本同。不過字句偶異耳。然則朝鮮本矮國本者。何自來哉。是又不侍證以篇章字句。而後知其妄也。<br/>
</p></div></body>
</html>