<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋集解 十二卷
</h2><p>
<!--no:-->宋蘇轍撰。先是劉敞作春秋意林。多出新意。孫復作春秋尊王發微。更舍傳以求經。古說於是漸廢。後王安石詆春秋爲斷爛朝報。廢之不列於學宮。轍以其時經傳竝荒。乃作此書以矯之。其說以左氏爲主。左氏之說不可通。乃取公穀啖趙諸家以足之。蓋以左氏有國史之可據。而公穀以下。則皆意測者也。自序稱自熙寧閒謫居高安。爲是書。暇輒改之。至元符元年。卜居龍川。凡所改定。覽之自謂無憾。蓋積十餘年而書始成。其用心勤懇。愈於奮臆遽談者遠矣。朱彝尊經義考。載陳宏緒跋曰。左氏紀事。粲然具備。而亦閒有悖於道者。公穀雖以臆度解經。然亦得失互見。如戎伐凡伯於楚丘。穀梁以戎爲衞。齊仲孫來。公穀皆以爲魯慶父。魯滅項又皆以爲齊實滅之。顯然與經謬戾。其失固不待言。至如隱四年秋。翬帥師會宋公陳侯蔡人衞人伐鄭。桓十有四年秋八月壬申。御廩災。乙亥嘗。莊二十有四年夏。公如齊逆女。諸如此類。似公穀之說。妙合聖人精微。而潁濱一概以深文詆之。因噎廢食。讀者揜其短而取其長。可也。其論是書頗允。此本不載。蓋刻在宏緒前也。宋史藝文志。稱是書爲春秋集傳。文獻通考則作集解。與今本合。知宋志爲傳寫誤矣。
</p><br/></div></body></html>