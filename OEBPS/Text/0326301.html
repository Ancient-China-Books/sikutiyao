<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部八
<!--sf:-->別集類八
</font><h2>
<!--ti:-->溪堂集 十卷
</h2><p>
<!--no:-->宋謝逸撰。逸字無逸。臨川人。屢舉不第。然以詩文名一時。呂本中作江西詩派。列黃庭堅而下凡二十五人。逸與弟薖竝與焉。本中嘗稱逸才力富贍。不減康樂。劉克莊作江西詩派序。則謂逸輕快有餘而欠工緻。頗以本中之言爲失實。今觀其詩雖稍近寒瘦。然風格雋拔。時露淸新。上方黃陳則不足。下比江湖詩派。則渢渢乎雅音矣。且克莊序中。又稱宣政閒有歧路可進身。韓子蒼諸人或自鬻其技至貴顯。二謝乃老死布衣。其高節爲不可及。而本中東萊詩話。亦載汪華贈逸詩云。但得丹霞訪龐老。何須狗監薦相如。新年更勵於陵節。妻子同鉏五畝蔬。則知當時兼以人品重之。不觸以其詩也。考江西派中有集者二十四人。逸所著文集二十卷。詩集五卷。補遺二卷。詩餘一卷。尤稱繁富。今自黃陳呂晁諸家外。惟韓駒陵陽集。及薖之竹友集。猶有寫本。逸集已久佚無傳。故王士禎跋竹友集。以未見逸集爲歉。近時厲鶚撰宋詩紀事。蒐羅極廣。所採逸詩。亦止十餘首。今從永樂大典所載。裒集綴輯。尚得詩文數百篇。中閒如冷齋夜話。所載貪夫蟻旋磨。冷官魚上竿句。又豫章詩話。所引逸蝴蜨。詩狂隨柳絮有時見。舜入梨花何處尋。江天春暖晚風細。相逐賣花人過橋等句。雖皆已失其全篇。然其存者。詩詞約什之七八。文亦約什之四五。已可略見其大概。謹訂正譌舛。釐爲十卷。庶考江西詩派者。猶得以備一家焉。
</p><br/></div></body></html>