<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 溫飛卿集箋註 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四
<!--sf:-->別集類四
</font><h2>
<!--ti:-->溫飛卿集箋註 九卷
</h2>
<!--ed:-->內府藏本
<p>
<!--no:-->明曾益撰。顧予咸補輯。其子嗣立又重訂之。凡註中不署名者益原註。署補字者予咸註。署嗣立案者。則所續註也。益字予謙。山陰人。其書成於天啓中。予咸字小阮。長洲人。順治丁亥進士。官至吏部考功司員外郞。嗣立字俠君。康熙壬辰進士。由庶吉士改補中書舍人。曾註謬譌頗多。如漢皇迎春詞。乃詠漢成帝時事。而以漢皇爲高祖。邯鄲郭公詞。爲北齊樂府舊題。郭公者傀儡戲也。舊本譌詞爲祠。遂引東京郭子儀祠。以附會祠字之譌。嗣立悉爲是正。考據頗爲詳核。然多引白居易李賀李商隱詩爲註。雖李善註洛神賦遠遊履字。引繁欽定情詩爲證。古人本有此例。然必謂夜宴謠裂管字。用白居易翕然聲作如管裂句。曉仙謠下視九州字。用賀遙望齊州九點煙句。生禖屏風歌銀鴨字。用商隱睡鴨香鑪換夕薰句。似乎不然。是亦一短也。唐藝文志。載庭筠握蘭集三卷。金荃集十卷。詩集五卷。漢南眞稾十卷。宋志亦同。陳振孫書錄解題。作飛卿集七卷。又陸游渭南集。有溫庭筠集跋。稱其父所藏舊本。以華淸宮詩爲首。中有早行詩。後得蜀本。則早行詩已佚。文獻通考。則云溫庭筠金荃集七卷。別集一卷。是宋刻已非一本矣。曾本合爲四卷。名曰八叉集。以作賦之事名其詩。頗爲杜撰。嗣立此註。稱從所見宋刻。分詩集七卷。別集一卷。以還其舊。疑卽通考所載之本。又稱采文苑英華萬首絕句所錄爲集外詩一卷。較曾本差爲完備。然總之非唐本之舊也。<br/>
</p></div></body>
</html>