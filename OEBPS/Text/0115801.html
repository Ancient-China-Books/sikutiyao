<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 國初禮賢錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->國初禮賢錄 一卷
</h2>
<!--ed:-->浙江范懋柱家天一閣藏本
<p>
<!--no:-->舊本題明劉基選。基字伯温。靑田人。元至順中擧進士。除高安丞。罷去。旋起爲江浙儒學副提擧。再投劾歸。復辟爲元帥府都事。爲方國珍所構。羈管紹興。後從石抹宜孫剿捕山寇。執政者抑其功。僅授總管府判。遂棄官還里。明初聘入禮賢館。參預機密。拜御史中丞。兼太史令。又授宏文館學士。敍功封誠意伯。正德九年。追諡文成。事蹟具明史本傳。此書藝文志。千頃堂書目。皆作基撰。然錄中所載。卽明太祖任用基及葉琛章溢宋濂四人事。且有基馳驛歸里。居家一月而薨之文。則非基所作審矣。其中紀述。多與史傳相合。無他異同。又基溢皆載其卒時事。而宋濂得罪徙蜀事。則無之。葉琛事蹟。亦甚寥寥。蓋後人雜採成書。故詳略不同如此也。<br/>
</p></div></body>
</html>