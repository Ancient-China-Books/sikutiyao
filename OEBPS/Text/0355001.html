<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 江月松風集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->江月松風集 十二卷
</h2>
<!--ed:-->山東巡撫採進本
<p>
<!--no:-->元錢惟善撰。惟善字思復。自號心白道人。錢塘人。領至正元年鄉薦。官至儒學副提舉。張士誠據吳。退隱吳江之筒川。又移居華亭。明洪武初卒。惟善初應鄉試時。題曰羅剎江賦。鎖院三千人。不知所出。獨惟善引枚乘七發。證錢塘之曲江。卽羅剎江。大爲主司所稱。由是知名。其作西湖竹枝詞。乃稱斷橋曰段家橋。爲瞿宗範所譏。竝見瞿宗吉歸田詩話。然考證之疎密。與吟咏之工拙。各自一事。不以地理之偶誤。病及其詩也。其集在明不甚顯。故焦竑撰國史經籍志。收元人詩集頗夥。而惟善所作不著錄。其傳於世者。惟賴良大雅集所錄詩九首而已。此本初爲惟善手書眞跡。藏於練川陸氏家。後歸嘉興曹溶。康熙中金侃於溶家鈔得。又以甫里許氏藏本。較其異同。始行於世。顧嗣立元詩選所錄。卽據此本採入者也。前有陳旅序。稱其妥適淸蒨。娓娓乎有唐人之流風。品題頗當。又有至元五年淳安夏溥序。以宋末四靈。指爲晚唐之人。紕謬殊甚。今惟錄旅序以弁首。溥序則削不載焉。<br/>
</p></div></body>
</html>