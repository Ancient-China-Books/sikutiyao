<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 祕殿珠林 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->祕殿珠林 二十四卷
</h2>
<p>
<!--no:-->乾隆九年奉敕撰。凡內府所藏書畫。關於釋典道家者。竝別爲編錄。彙爲此書。首載三朝宸翰。皇上御筆。次爲歷代名人書畫。而附以印本繡錦刻絲之屬。次爲臣工書畫。次爲石刻木刻經典語錄科儀。及供奉經像。其次序先釋後道。用阮孝緒七錄例。（案七錄今不傳。其分類總目載道宣廣宏明集中。）其記載先書後畫。先册次卷次軸。用賞鑒家著錄之通例。而於絹本。紙本。金書。墨書。水墨畫。著色畫。一一分別。以及標題款識。印記題跋。高廣尺寸。亦一一詳列。較之鐵網珊瑚之類。體例更詳焉。考宣和畫學分六科。以佛道爲第一科。（案事見趙彥衞雲麓漫鈔。）宣和畫譜分十類。以道釋爲第一類。（案畫學稱佛道。蓋唐以來相沿舊語。畫譜作於林靈素用事以後。方改僧爲德士。故易其次爲道釋。）鄧椿畫繼分八目。亦以仙佛鬼神爲第一目。然均不別爲一書。至書家著錄。則晉唐人所書經典。均雜列古法帖眞蹟之內。無所區分。其以書畫涉二氏者。別爲一書。實是編創始。蓋記載日衍而日多。體例亦益分而益密。七略列史記於春秋家。列離騷於賦家。後史記別爲正史。離騷別爲楚詞。文章流別。以漸而增。初附見而後特書。往往如此。故諸家所錄。似諸史藝文志。以釋道爲子部之一類。是編所錄。則似釋家之列三藏。道家之紀七籤。於四部之外。各自別行。古略今詳。義各有當。聖人制作。或創或因。無非隨事而協其宜爾。<br/>
</p></body>
</html>