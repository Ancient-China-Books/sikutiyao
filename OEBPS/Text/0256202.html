<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->胡文穆雜著 一卷
</h2><p>
<!--no:-->明胡廣撰。廣字光大。建文庚辰進士第一。惠帝以其名與漢胡廣同。更名靖。除翰林院修撰。靖難兵至迎降。永樂初。復原名。累官文淵閣大學士。卒諡文穆。事蹟具明史本傳。所著有晃菴扈從諸集。是書乃其隨手劄記。已載入文穆集中。此其別行之本也。其中如謂資治通鑑論維州悉怛謀事。司馬光非不知李是牛非。特以意主和鄰。不欲生釁。故矯爲此言。引其臨終與呂公著簡爲證。可謂深明時勢。又謂灞陵尉禁人夜行。乃其本職。李廣憾之爲私意。謂子產論黃熊爲啓信妄喜怪之漸。謂申屠嘉大節凜然。班固稱其學術不及陳平。其說非是。持論亦正。他如謂易卦吉凶。皆戒占者當反求諸己。與左傳穆姜南蒯之事合。謂問名納吉納幣之卜。皆卜其日。非卜吉兇。程子所疑未可憑。謂李白非無與杜甫詩。容齋隨筆所考未確。謂灌嬰實定豫章。李白詩不誤。而胡若思指爲陳嬰反誤。亦頗有考據。廣文集未足名家。此事在明初說部之中。則猶爲可取。至論季布不死一條。謂班固之言。抑揚太過。與其負王艮而迎成祖。截然相反。豈書作於建文壬午以前耶。然論漢黃生宋蘇軾武王非聖人之說。又似曲爲靖難者解。或自知大節有虧。而故爲成仁取義之言。以掩後世之耳目歟。
</p><br/></div></body></html>