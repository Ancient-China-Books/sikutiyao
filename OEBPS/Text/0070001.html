<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 稽古訂譌 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->稽古訂譌 無卷數
</h2>
<!--ed:-->江蘇巡撫採進本
<p>
<!--no:-->國朝龔廷歷撰。廷歷字玉成。書中稱震西氏者。其別號也。武進人。順治壬辰進士。嘗任湖南推官。其官於何府。則不可考矣。是編首摘周禮鄭註之可疑。及後人引用誤解周禮之文者。次解釋儀禮。次論朱子孝經刊誤之失。及諸家解經之謬。其論周禮。謂祀昊天于南郊。服裘固宜。祀黃帝于季夏盛暑之月。豈亦服裘。此論足破宋儒等加葛于裘之議。又五服九服辨。謂禹之五服。各五百里。自其一面數之。此說雖本羅泌五服圖。而辨析較暢。至以周官之制。冢宰統膳夫饔人及宿衞之士。後世不宜分屬他職。是則不知時世異宜。未免泥古太甚。又謂唐之門下省。乃周官宮伯宮正之遺。宋之閤門使內侍省。亦掌宿衞。不知唐之門下省。專掌覆奏書制。宋之閤門使。專掌宣贊。內侍省。專掌承應奉御之事。竝非宿衞也。至其儀禮各條。皆鈔撮註疏。無所辨正闡發。惟士冠禮北面見于母。母拜受。引孔氏正義。謂母拜其酒脯。重尊者處來。非拜子也。差可存備一解耳。至孝經專駁朱子刊誤之非。所爭不過字句之末。抑又細矣。勘其標題體例。似乎此本所存。僅辨論此三經之語。全書尚不止此。今無別本相校。故以所存者著於錄焉。<br/>
</p></div></body>
</html>