<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 讀四書叢說 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->讀四書叢說 四卷
</h2>
<!--ed:-->兩江總督採進本
<p>
<!--no:-->元許謙撰。謙有詩集傳名物鈔。已著錄。案元史本傳。謙讀四書章句集註。有叢說二十卷。謂學者曰。學以聖人爲準的。然必得聖人之心。而後可學聖人之事。聖賢之心。具在四書。而四書之義。備於朱子。顧辭約意廣。讀者安可易心求之乎。黃溍作謙墓誌。亦稱是書敦繹義理。惟務平實。所載卷數。與本傳相同。明錢溥祕閣書目。尚有四書叢說四册。至朱彝尊經義考。則但據一齋書目。編入其名。而註云未見。蓋久在若存若亡閒矣。此本凡大學一卷。中庸一卷。孟子二卷。中庸闕其半。論語則已全闕。亦非完書。然約計所存。猶有十之五六。卽益以所闕之帙。亦不能足原目二十卷之數。殆後來已有所合併歟。書中發揮義理。皆言簡意該。或有難曉。則爲圖以明之。務使無所凝滯而後已。其於訓詁名物。亦頗考證。有足補章句所未備。於朱子一家之學。可謂有所發明矣。<br/>
</p></div></body>
</html>