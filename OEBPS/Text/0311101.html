<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 庾開府集箋註 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->庾開府集箋註 十卷
</h2>
<!--ed:-->少詹事陸費墀家藏本
<p>
<!--no:-->周庾信撰。國朝吳兆宜註。信周書有傳。然考集中辛成碑文。稱開皇元年七月某日反葬河州。則入隋幾一載矣。信爲梁元帝守朱雀𦨵。望敵先奔。厥後歷仕諸朝。如更傳舍。其立身本不足重。其駢偶之文。則集六朝之大成。而導四傑之先路。自古迄今。屹然爲四六宗匠。初在南朝。與徐陵齊名。故李延壽北史文苑傳序。稱徐陸庾信。其意淺而繁。其文匿而采。詞尚輕險。情多哀思。王通中說。亦曰徐陵庾信。古之夸人也。其文誕。令狐德棻作周書。至詆其誇目侈於紅紫。蕩心逾於鄭衞。斥爲詞賦之罪人。然此自指臺城應教之日。二人以宮體相高耳。至信北遷以後。閱歷旣久。學問彌深。所作皆華實相扶。情文兼至。抽黃對白之中。灝氣舒卷。變化自如。則非陵之所能及矣。張說詩曰。蘭成追宋玉。舊宅偶詞人。筆涌江山氣。文驕雲雨神。其推挹甚至。杜甫詩曰。庾信文章老更成。凌雲健筆意縱橫。後來嗤點流傳賦。不覺前賢畏後生。則諸家之論。甫固不以爲然矣。北史本傳。稱有集二十卷。與周滕王逌之序合。隋書經籍志。作二十一卷。皆已久佚。倪瓚淸閟閣集。有與彝齋學士書曰。聞執事新收得庾子山集。在州郭時。欲借以示僕。不時也。茲專一力致左右。千萬暫借一觀云云。則元末明初。尚有重編之本。今亦未見。此本雖冠以滕王逌序。實由諸書鈔撮而成。非其原帙也。隋書魏澹傳。稱廢太子勇。命澹註庾信集。其書不傳。唐志載張廷芳等三家。嘗註哀江南賦。宋志已不著錄。近代胡渭始爲作註。而未及成帙。兆宜採輯其說。復與崑山徐樹穀等。補綴成編。粗得梗概。然六朝人所見之書。今已十不存一。兆宜捃摭殘文。補苴求合。勢不能盡詳所出。如註哀江南賦。經邦佐漢一事。引史記索隱誤本以園公爲姓庾。以四皓爲漢相。殊不免附會牽合。後錢塘倪璠。別爲箋註。而此本遂不甚行。然其經營剏始之功。終不可沒。與倪註竝錄存之。亦言杜詩者。不盡廢千家註意也。兆宜字顯令。吳江人。康熙中諸生。嘗註徐庾二集。又註玉臺新詠才調集韓偓詩集。今惟徐庾二集刊版行世。餘惟鈔本僅存云。<br/>
</p></div></body>
</html>