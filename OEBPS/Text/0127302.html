<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 京口耆舊傳 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->京口耆舊傳 九卷
</h2>
<!--ed:-->永樂大典本
<p>
<!--no:-->不著撰人名氏。明楊士奇文淵閣書目。焦竑國史經籍志。皆載其名。亦不云誰作。考書中蘇庠傳。末云予家世丹陽。先人知其狀爲詳。又從其孫嚞借家傳。則作者當爲丹陽人。庠卒於紹興十七年。而作者得交其孫。則當爲南宋末年人也。其書採京口名賢事迹。各爲之傳。始於宋初。迄於端平嘉熙閒。其中忠烈如陳東。經濟如張慤張縝湯東野劉公彥。風節如王存王遂蔣猷劉宰。文學如沈括洪興祖。書畫如米芾父子。雖皆著在史傳。而軼聞逸事。則較史爲詳。至湯東野傳。稱明受赦書。至東野謀於張浚。欲匿赦不宣。而宋史浚本傳。稱浚命守臣湯東野祕不宣。其說互異。證以劉宰漫塘集湯侍郞勤王錄跋。乃與此書所載合。則足以訂宋史記錄之誤。漫塘集稱陳東於欽宗時。凡六上書。高宗時凡四上書。宋史東本傳。第云於欽宗時五上書。高宗時三上書。證以此書。乃知宋史有據。漫塘集爲傳聞之譌。王鞏甲申雜記謂陳亢以熙寧八年生廓與度。證以此書。廓中熙寧九年進士。則距生歲止一年。度中元豐三年進士。則距生歲止四年。尤足以糾小說附會之謬。如此之類。不一而足。蓋是書體例。全倣正史。每爲一傳。首尾該貫。生卒必詳。與諸家雜說。隨筆記載。不備端末者不同。故事實多可依據。於史學深爲有裨。文淵閣書目載是書。不列卷數。經籍志則作四卷。今據永樂大典所載。裒合成編。釐爲九卷。考宋史地理志。京口凡丹徒丹陽延令金壇四縣。神宗熙寧五年。改延令爲鎭。併入丹陽。則所存者僅三縣。而此書吳致堯傳。其人在宣和之季。乃仍稱曰延令人。蓋沿襲舊名。偶然失改。猶漢高帝十一年已改眞定爲東垣。而南越王傳猶稱尉佗爲眞定人。史氏駁文。不足爲據。今仍以三縣分隸。庶從其實。至於諸書所載。互有同異。則併附載各條之下。以資考證焉。<br/>
</p></div></body>
</html>