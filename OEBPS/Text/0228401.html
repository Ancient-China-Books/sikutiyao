<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 元珠密語 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->元珠密語 十七卷
</h2>
<!--ed:-->浙江巡撫採進本
<p>
<!--no:-->舊本題唐王冰撰。冰有黃帝素問註。已著錄。素問序稱詞理祕密難粗論述者別撰元珠以明其道。則冰實有元珠一書。然考冰爲寶應時人。官至太僕令。而此書序中。有因則天理位而乃退志休儒之語。時化事蹟。皆不相合。其書本素問五運六氣之說。而敷衍之。始言醫術。浸淫及於測望占候。前有自序。稱爲其師元珠子所授。故曰元珠密語。又自謂以啓問於元珠。故號啓元。然考冰所註素問。義蘊宏深。文詞典雅。不似此書之迂怪。且序末稱傳之非人。殃墮九祖。乃粗野道流之言。序中又謂余於百年閒。不逢志求之士。亦不敢隱沒聖人之言。遂書五本。藏之五岳深洞中。是直言藏此書時。其年已在百歲之外。居然自號神仙矣。尤怪妄不可信也。宋高保衡等校正內經云。詳王氏元珠。世無傳者。今之元珠。乃後人附託之文耳。雖非王氏之書。亦於素問十九卷二十四卷頗有發明。則宋時已知其僞。明洪武閒。呂復作羣經古方論。云密語所述。乃六氣之說。與高氏所指諸卷全不侔。則呂復所見者。併非高保衡所見。又僞本中之重儓。且鄭樵通志略。稱元珠密語十卷。呂復亦稱十卷。而此本乃十七卷。則後人更有所附益。又非明初之本矣。術數家假託古人。往往如是。不足詰也。其書舊列於醫家。今以其多涉禨祥。故存其目於術數家焉。<br/>
</p></body>
</html>