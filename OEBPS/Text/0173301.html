<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 補漢兵志 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->補漢兵志 一卷
</h2>
<!--ed:-->浙江巡撫採進本
<p>
<!--no:-->宋錢文子撰。文子字文季。樂淸人。紹熙三年。由上舍釋褐出身。以吏部員外郎。兼國史院編修官。歷宗正少卿。後退居白石山下。自號白石山人。宋初懲五代之弊。收天下甲兵。悉萃京師。謂之禁軍。輾轉增益。至於八十餘萬。而虛名冒濫。實無可用之兵。南渡以後。倉皇補苴。招聚彌多。而宂費亦彌甚。文子以漢承三代之後。去古未遠。猶有寓兵於農之意。而班史無志。因摭其本紀列傳。及諸志之中。載及兵制者。裒而編之。附以考證論斷。以成此書。卷首有其門人陳元粹序。述其作書之意甚詳。蓋爲宋事立議。非爲漢書補亡也。朱彝尊跋。稱其言近而旨遠。詞約而義該。非低頭拱手高談性命之學者所能。然兵農旣分以後。其勢不可復合。必欲強復古制。不約以軍律。則兵不足恃。必約以軍律。則兵未練而農先擾。故三代以下。但可以屯種之法。寓農於兵。不能以井田之制。寓兵於農。文子所論。所謂言之則成理。而試之則不可行者。卽以宋事而論。數十萬之衆。久已仰食於官。如一旦汰之歸農。勢不能靖。惟有聚爲賊盜耳。如以漸而損之。則兵未能遽化爲農。農又未能遽化爲兵。倉卒有事。何以禦之。此又明知其弊而不能驟革者也。以所論切中宋制之弊。而又可補漢志之闕。故仍錄之。以備參考。文獻通考載此書。作補漢兵制。與此本不同。然文子明言班書無兵志。則作補兵志。審矣。通考蓋傳寫譌也。<br/>
</p></div></body>
</html>