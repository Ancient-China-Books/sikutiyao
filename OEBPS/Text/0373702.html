<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 玉川子詩集註 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->玉川子詩集註 五卷
</h2>
<!--ed:-->浙江巡撫採進本
<p>
<!--no:-->國朝孫之騄撰。盧仝詩唐書藝文志一卷。書錄解題作二卷。又外集一卷。明正德中刊本作二卷。蓋無外集。全唐詩增多二十二篇。編爲三卷。之騄又增入櫛銘一篇。月詩一篇。編爲五卷。然月詩見錦繡萬花谷。其詞不類。櫛銘則僅與梳銘異數字。乃一詩而譌爲兩題。不當重入。且彭叔夏文苑英華辨證。據羅袞四銘小序。知櫛銘乃袞所作。唐文粹誤題爲盧仝。之騄均未能訂正。殊考之未詳也。<span class="jiazhu">案朱彝尊明詩綜。以櫛銘爲明人所作。僅删去二兮字。尤爲舛謬。併附訂於此。</span>仝詩故爲粗獷。非風雅之正聲。之騄嗜奇。故特註之。卷首月蝕一篇。考據元和庚寅時事。箋註最詳。然後幅天若不肯信試喚臯陶鬼一問而今三台文昌宮云云。應以問字爲句。之騄乃以而今字爲句。殊爲割裂。其他註亦多支蔓。如客答蛺蝶一首。引羅隱詩以釋黃雀字。不顧其人之在仝後。亦未免失檢矣。<br/>
</p></div></body>
</html>