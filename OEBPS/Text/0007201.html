<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部五 易類五 周易象旨決錄 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部五
<!--sf:-->易類五
</font><h2>
<!--ti:-->周易象旨決錄 七卷
</h2>
<!--ed:-->浙江巡撫採進本
<p>
<!--no:-->明態過撰。過字叔仁。號南沙。富順人。嘉靖己丑進士。官至禮部祠祭司郎中。明史文苑傳附載陳束傅中。稱過及陳束王愼中唐順之趙時春任瀚李開先呂高爲嘉靖八才子。然過研思經訓。實不止以文章名。是書據過自序。初名易象旨。後遂加決錄之名。案三輔決錄。名始趙岐。而命語之義。古無傳說。以意推之。蓋定本之謂也。自序又稱初聞閩人蔡淸善爲易。購得其書。惟開陳宗義不及象。於是稍記疑者爲贅言。辛丑謫入滇。晤楊愼。勸成此書。蓋初讀宋易覺不合。乃去而爲漢易。故其說以象爲主。考左傳韓起適魯。見易象春秋。古人既以象名。知象爲易之本旨。故繫辭傳曰。易者象也。象也者像也。王弼以下變而談理。陳摶以下變而言數。所謂各明一義者也。後人併而一之。概稱象數。於是喜爲杳冥之說者。併而掃之。乃諱言象數。明人之易。言數者入道家。言理者入釋氏。職是故矣。過作此書。雖未能全復漢書。而義必考古。實勝支離恍惚之談。其據舊說以證今文者。凡證字一百有一。證音三十有八。證句二十有六。證脱字七十有九。證衍文三十。證當移置者二十有二。證舊以不誤爲誤者三。所據之書。如郭京之僞託舊本。吳澄之妄改古經者。概用引援。不免輕信。又如坤卦小象。但知魏志之作初六履霜。不知後漢書之實作履霜堅冰。亦閒有末審。然皆據前文。非由臆撰。又但注某字據某書當作某。亦不敢擅更一字。猶屬謹嚴。在明人易說之中。固卓然翹楚矣。<br/>
</p></body>
</html>