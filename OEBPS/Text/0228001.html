<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十 術數類存目一 畫前易衍 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十
<!--sf:-->術數類存目一
</font><h2>
<!--ti:-->畫前易衍 無卷數
</h2>
<!--ed:-->江西巡撫採進本
<p>
<!--no:-->國朝徐燦撰。燦字朗亭。號玉峯。崑山人。乾隆辛酉舉人。其書以太極函三兼綜河洛理數。取周子太極圖說。引而伸之。以爲交兆。又採古今格言。復益以己說爲占詞。法用太極化十六事爲綱。曰順曰矯曰潛曰建曰照曰勁曰近曰約曰析曰止曰囘曰宐曰練曰脫曰經曰緯。以十六事相錯。得二百五十六。每事各爲五兆。曰合五曰八三曰九二曰七四曰六五。皆有占詞。合爲一千二百八十兆。其占法以一百二十子。陰黑陽白。各半揉和。先拈一字居中。以應天一之數。尚虛中位四數。侯後積數補之。次於前後左右。按次列十一數衍之。謂十六兆內消象純黑圈。息象純白圈。交兆純陽數者。陽極生陰。下半圈黑。純陰數者。陰極生陽。下半圈白。若方數不符。消息犯重者不列。又以十六綱。配二十四氣。前此言數學者所未有也。自序謂夢周子二程子。各書一三字見示。又授筆一枝。册一帙。顏曰畫前易。因衍爲此書云云。可謂語怪矣。<br/>
</p></div></body>
</html>