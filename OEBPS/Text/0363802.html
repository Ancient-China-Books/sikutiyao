<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 醫閭集 九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->醫閭集 九卷
</h2>
<!--ed:-->江蘇巡撫採進本
<p>
<!--no:-->明賀欽撰。欽字克恭。其先浙之定海人。以戍籍隸遼東義州衞。登成化丙戌進士。授戶科給事中。謝病歸。宏治初起陝西參議。檄未至而母歿。乃上疏懇辭。服闋。遂不復出。事蹟具明史儒林傳。此編乃其子士諮蒐輯遺稾。竝生平言行。都爲一集。前三卷爲言行錄。四卷至七卷爲存稾。皆雜文。第八卷爲奏稾。第九卷爲詩稾。似欽常讀書醫無閭山。自號醫閭山人。因以名集。欽之學出於陳獻章。然獻章之學主靜悟。欽之學則期於反身實踐。能補苴其師之所偏。嘗言爲學不在求之高遠。在主靜以收放心而已。故集中所錄言行。皆平易眞樸。非高談性命者可比。而所上諸奏疏。亦無不通達治理。確然可見諸施行。在講學諸人之中。獨爲篤實而純正。文章雖多。信筆揮灑。不甚修詞。而仁義之言。藹然可見。固不必以工拙論也。<br/>
</p></div></body>
</html>