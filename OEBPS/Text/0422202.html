<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 御選唐宋文醇 五十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御選唐宋文醇 五十八卷
</h2>
<p>
<!--no:-->乾隆三年御定。明茅坤嘗取韓柳歐蘇曾王之文。以編唐宋八家文鈔。國朝儲欣。增李翺孫樵爲十家。皇上以欣所去取。尚未盡協。所評論亦或未允。乃指授儒臣。定爲此集。其文有經聖祖仁皇帝御評者。以黃色恭書篇首。皇上御評。則朱書篇後。至前人評跋。有所發明。及姓名事蹟。有資考證者。亦各以紫色緑色。分系於末。考唐之文體。變於韓愈。而柳宗元以下和之。宋之文體。變於歐陽修。而蘇洵以下和之。愈與崔立之書。深病場屋之作。修知貢擧。亦黜劉幾等以挽回風氣。則八家之所論著。其不爲程試計。可知也。茅坤所錄。大抵以八比法說之。儲欣雖以便於擧業譏坤。而核其所論。亦相去不能分寸。夫能爲八比者。其源必出於古文。自明以來。歷歷可數。坤與欣。卽古文以講八比。未始非探本之論。然論八比而沿溯古文。爲八比之正脈。論古文而專爲八比設。則非古文之正脈。此如場屋策論。以能根柢經史者爲上。操文柄者。亦必以能根柢經史與否。定其甲乙。至講經評史。而專備策論之用。則其經不足爲經學。其史不足爲史學。茅坤儲欣之評八家。適類於是。得我皇上表章古學。示所折衷。乙覽之餘。親爲甄擇。其上者足以明理載道。經世致用。其次者亦有關法戒。不爲空言。其上者矩矱六籍。其次者波瀾意度。亦出入於周秦兩漢諸家。至於品題考辨。疏通證明。無不抉摘精微。研窮窔奧。蓋唐宋之文。以十家標其宗。十家之文。經睿裁而括其要矣。茅坤等管蠡之見。烏足仰測聖人之權衡哉。<br/>
</p></div></body>
</html>