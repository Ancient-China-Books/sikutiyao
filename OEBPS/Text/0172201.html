<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 幸魯盛典 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->幸魯盛典 四十卷
</h2>
<p>
<!--no:-->國朝襲封衍聖公孔毓圻等撰進。先是。康熙二十三年。聖祖仁皇帝臨幸闕里。親祀孔廟。行九拜之禮。特命留曲柄繖於廟庭。復親製碑文。遣官勒石於孔廟大成門左。周公孟子諸廟。咸蒙製文刊石。並錄聖賢後裔。給世官以奉祠祀。鉅典矞皇。薄海忻舞。毓圻以聖天子尊師隆軌。超邁古今。宜勒爲成書。垂示來葉。二十四年。疏請纂修。幷擧進士金居敬等八人司其事。得旨俞允。至二十七年。成書十八卷奏進。蒙指示應改正者二十八條。及臣工詩文。尚有應遴選錄入者。諭毓圻等覆加校定。會詔發帑金。重建廟庭。御製奎章。摹鐫樂石。尊崇之典。視昔彌加。毓圻等乃續事編摩。增輯完備。凡修成事蹟二十卷。藝文二十卷。刊刻表進。卽此本也。洪惟我聖祖仁皇帝。統接羲軒。心源洙泗。褎崇聖教。典禮優隆。爲亙古所未有。非區區管闚蠡測。所可形容。然文物典章。毓圻等得諸見聞。頗能臚具。伏讀是編。大聖人崇儒重道之至意。猶可仰見其萬一。是固宜藏諸金匱。以昭示無極者矣。<br/>
</p></body>
</html>