<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十七 別集類十七 張氏拙軒集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十七
<!--sf:-->別集類十七
</font><h2>
<!--ti:-->張氏拙軒集 六卷
</h2>
<!--ed:-->永樂大典本
<p>
<!--no:-->宋張侃撰。侃字直夫。其事蹟不見於史乘。據集中自稱邗城。又稱淮海。則當爲揚州人。而自寶祐維揚志以下。記廣陵人物者。皆未嘗舉其姓名。獨錢溥祕閣書目。載有張拙軒初稾四册。焦竑國史經籍志。則有張侃拙軒稾四卷。而宋藝文志。書錄解題。俱無之。宋人江湖前後諸集。及文時選錄宋詩者。亦多未之及。則其湮晦於世。蓋已久矣。今永樂大典各韻內。尚頗載其詩文。或題拙軒集。或題拙軒初稾。勘驗標目。與錢溥焦竑所記竝合。當卽其書。惟其人無可考見。今卽集中謝樓監丞爲其父作行實一書。反覆參核。知侃卽開禧中知樞密院張巖之子也。案宋史。巖以參知政事進筦樞密。督視江淮軍馬。書中稱其父訏謨兩社。出董戎師。歷官旣已相符。又嚴附和韓𠈁冑用兵敗衂。御史劾其朋姦誤國奪官。而書中謂其父惟主於和。以靖國家。或者不之察。極力詆毀云云。其言皆爲父辨白。益足與嚴事相證。史又稱巖家本大梁。徙揚州。紹興末渡江居湖州。考集中歸來詩。有結亭苕水旁句。江淮錄跋中。亦有吾家近西塞語。知其卜宅吳興。尤爲確據。至其生平宦蹟。雖不盡詳。以其詩文考之。則嘗監常州犇牛鎭酒稅。遷爲上虞丞。尚略見大概也。巖以諂媚權姦。致位通顯。爲世詬病。而侃獨志趣蕭散。浮沈末僚。所與游者。如趙師秀周文璞輩。皆吟詠自適。恬靜不爭之士。故所作格律。亦多淸雋圓轉。時於閒澹之致。雖未能開闢門徑。自成一家。而其集久佚僅存。實爲世所未睹。謹排訂編次。釐爲六卷。俾言宋詩者。猶得以知其名氏焉。<br/>
</p></div></body>
</html>