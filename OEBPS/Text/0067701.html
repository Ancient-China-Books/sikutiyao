<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十三 五經總義類 七經孟子考文補遺 一百九十九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十三
<!--sf:-->五經總義類
</font><h2>
<!--ti:-->七經孟子考文補遺 一百九十九卷
</h2>
<!--ed:-->浙江汪啓淑家蘇本
<p>
<!--no:-->原本題西條掌書記山井鼎撰。東都講官物觀校勘。詳其序文。蓋鼎先爲考文。而觀補其遺也。二人皆不知何許人。驗其版式紙色。蓋日本國所刊。凡爲易十卷。書二十卷。附古文考一卷。詩二十卷。左傳六十卷。禮記六十三卷。論語十卷。孝經一卷。孟子十四卷。別孟子於七經之外者。考日本自唐始通中國。殆猶用唐制歟。前有凡例。稱其國足利學。有宋版五經正義一通。又有古文周易三通。略例一通。毛詩二通。皇侃論語義疏一通。古文孝經一通。孟子一通。又有足利本禮記一通。周易論語孟子各一通。又有正德嘉靖萬歷崇禎十三經註疏本。崇禎本。卽汲古閣本也。其例首經。次註。次疏。次釋文。專以汲古閣本爲主。而以諸本考其異同。凡有五目。曰考異。曰補闕。曰補脫。曰謹案。曰存舊。按所稱古本。爲唐以前博士所傳。足利本。乃其國足利學。印行活字版。今皆無可考信。書中所稱宋版五經正義。今以毛居正六經正誤。及岳珂九經三傳沿革例。所引宋本參校。如尚書益稷篇註。粉若粟氷。六經正誤。引紹興本作粟氷。監本作粟水。興國軍本作粟米。今汲古閣本作粟冰。而此書不引粟水粟米二條。毛詩鴟鴞章。予尾翛翛。經傳沿革例。引監本蜀本越本作脩脩。今汲古閣作翛翛。而此書不引脩脩一條。生民章箋。訏謂張口嗚呼。經傳沿革例。引余仁仲本嗚作鳴。今汲古閣本作嗚。而是書不引鳴字一條。春秋左氏傳。隱四年老夫耄矣。六經正誤。引潭本耄作𦒷。今汲古閣本作耄。而此書不引𦒷字一條。襄三十一年。夭厲不戒。六經正誤。引臨川本夭作天。今汲古閣本作夭。而此書不引天字一條。禮記曲禮。二名不偏諱。經傳沿革例。引蜀大字本。興國本。偏作徧。今汲古閣本作偏。而此書不引徧字一條。悉與毛岳兩家所稱宋本不符。不知所據宋本。定出誰氏。然如周易小過九四註。不爲責主。此書引宋版責作貴。與六經正誤所引善本合。又春秋傳昭十二年。昔我先王熊繹與呂級。此書引宋永懷堂本。級作伋。與六經正誤所引興國本合。昭二十四年。註不佞獻王。此書引宋版王作玉。與六經正誤所引臨川本合。僖三十一年。註濟水滎陽東過魯之西。此書引宋永懷堂本滎作熒。與經傳沿革例所據之善本合。僖二十三年懷其安實敗名。此書引宋永懷堂本其作與。與經傳沿革例所引監本蜀本及諸善本合。禮記曾子問。註則卒哭而致事。此書引宋版則作周。喪服小記殤無變文不縞。此書謂縞乃縟字之誤。皆與經傳沿革例所引興國本合。考經傳沿革例。所載宋版二十一種。多不附釋文。其附釋文者。獨有建本。及蜀中大字本。此書載宋版毛詩左傳。獨附釋文。則或爲建本。及蜀中大字本歟。又鼎稱足利本。乃統括古本。而所引古本。如尚書舜典。註云使各陳進治理之言。古理作禮。而六經正誤所引監本。亦云理作禮。則知古本非無稽也。至所正釋文錯誤。多稱元文。不知元文爲何本。今以通志堂所刊考之。一一皆合。蓋徐本未出以前。其書已傳入彼國矣。歐陽修作日本刀歌曰徐福行時書未焚。遺書百篇今尚存。今考此書所列尚書。與中國之本無異。又明豐坊僞造諸經。皆稱海外之本。今考此書。與坊本亦無一同。是亦足釋千古之疑也。<br/>
</p></div></body>
</html>