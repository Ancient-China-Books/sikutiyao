<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十七 類書類存目一 姬侍類偶 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->姬侍類偶 二卷
</h2>
<!--ed:-->浙江吳玉墀家藏本
<p>
<!--no:-->宋周守忠撰。守忠有養生雜纂。已著錄。是書成於嘉定庚辰。有朝奉大夫鄭域中序。及守忠自序。其意仿侍兒小名錄。其體則以四言隔句用韻。如李瀚之蒙求。凡八十有八聯。通附見註中者。共一百八十二人。其文屬對旣拙。又多漏略。大抵以太平廣記爲稾本。而廣記中春條金釭之類。乃遺不載。亦兼採各家詩集。而杜牧集中收張好好定子。而遺其特作大篇之杜秋。白居易集收樊素小蠻紫綃紅綃諸人。而遺其最所賞鑒之都子。以至文選玉臺新詠。本非僻書。而奏彈劉整文中之綠草。汝南王所歌之劉碧玉。亦都失載。所註或有原委。或無始末。繁簡尤爲失當。可謂簡陋之極。域中序尤極荒謬。如謂詩有媵。記有妾。禮有嬪。春秋有姞。以記與禮分爲二書。已爲盲說。所謂春秋有姞者。更不知爲何語。殆見他書引左傳燕姞夢蘭之事。而影響勦說也。非是人不序是書。其斯爲各從其類歟。<br/>
</p></div></body>
</html>