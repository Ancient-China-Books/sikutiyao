<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 續詩傳鳥名 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->續詩傳鳥名 三卷
</h2>
<!--ed:-->浙江巡撫採進本
<p>
<!--no:-->國朝毛奇齡撰。奇齡作毛詩續傳。以遭亂避讐佚之。後從鄰人吳氏子。得卷末鳥名一卷。與其門人莫春園張文檒共緝綴之。衍爲三卷。大意在續毛詩而正朱傳。每條皆先列集傳之文於前。而一一辨其得失。考訓釋毛詩草木蟲魚者。自吳陸璣以後。作者實繁。朱子作詩集傳。大旨在發明美刺之旨。而名物訓詁。則其所略。奇齡此書。則惟以考證爲主。故其說較詳。惟恃其博辨。往往於朱傳多所吹求。而所言亦不免於疎舛。如奇齡所作毛詩省篇。旣以齊風雞鳴爲讒人。此書又用舊說。爲賢妃之告旦。前後時相矛盾。鷦鷯之名桃蟲。猶竊脂之名桑扈。原不因木而名。乃謂所棲所食。俱不在桃。以喙銳如錐。專剖葦中蟲食之。謂之掏蟲。掏桃字通。尤杜撰無理。至於解睍睆黃鳥。用毛萇舊訓。於義本長。乃謂鷪字從二目一八。其二目離之。二目一八者。艮八之喙。又謂鶯字從二火。離爲目。目本離火。尚書洪範伏傳。以五事之目。屬五行之火。鶯首之戴兩火。卽鸎之戴兩目。此雖王安石之字說。不穿鑿至此矣。然大致引證賅洽。頗多有據。錄而存之。以廣考訂。固不害於多識之義爾。<br/>
</p></div></body>
</html>