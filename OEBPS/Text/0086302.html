<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 班馬字類 五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->班馬字類 五卷
</h2>
<!--ed:-->內府藏本
<p>
<!--no:-->宋婁機撰。前有樓鑰序。稱爲史漢字類。案司馬在前。班固在後。倒稱班馬。起於杜牧之詩。於義未合。似宜從鑰序之名。然機跋實自稱班馬。今姑仍之。其書採史記漢書所載古字僻字。以四聲部分編次。雖與文選雙字。兩漢博聞。漢雋諸書。大概略同。而考證訓詁。辨別音聲。於假借通用諸字。臚列頗詳。實有裨於小學。非僅供詞藻之撏撦。末有機自跋二則。辨論字義。亦極明析。其中有如降古音洪。眉古作睂之類。可以不載者。亦有如璇璣玉衡。本尚書。袀服振振。本左傳之類。不得以史漢爲出典者。與幾致刑措之幾。不茹園葵之茹。音義與今竝同者。一概捃拾。未免小失簡汰。又袁文甕牖聞評。糾其引史記禮書。不稟京師之稟。當從示。不當從禾。漢書西域傳。須諸國稟食之稟。當從禾。不當從示。二字交誤。亦中其失。然古今世異。往往訓詁難通。有是一編。區分類聚。雖閒有出入。固不失爲考古之津梁也。<br/>
</p></div></body>
</html>