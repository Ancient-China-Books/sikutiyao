<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十二 農家類 欽定授時通考 七十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十二
<!--sf:-->農家類
</font><h2>
<!--ti:-->欽定授時通考 七十八卷
</h2>
<p>
<!--no:-->乾隆二年奉敕撰。乾隆七年進呈欽定御製序文頒行。凡八門。曰天時。分四子目。明耕耘收穫之節也。曰土宜。分六子目。盡高下燥溼之利也。曰穀種。分九子目。別物性也。曰功作。分十子目。盡人力也。曰勸課。分九子目。重農之政也。曰蓄聚。分四子目。備荒之制也。曰農餘。分五子目。種植畜養之事也。曰蠶桑。分十子目。蔟箔織絍之法也。天時冠以總論。餘七門各冠以彙考。而詔諭御製詩文。並隨類恭錄焉。昔周公作書。以無逸爲永年之本。而所謂無逸。在先知稼穡之艱難。故重農貴粟。治天下之本也。管子呂覽所陳種植之法。並文句典奧。與其他篇不類。蓋古者必有專書。故諸子得引之。今已佚不可見矣。劉向七略。綜別九流。以農家自爲一類。其書亦無一存。今所傳者。以賈思勰齊民要術爲最古。而名物訓詁。通儒或不盡解。無論耕夫織婦也。沿而作者。不可殫數。惟王楨徐光啓書爲最著。而疎漏宂雜。亦不免焉。我皇上御極之次年。卽深維堯典授時之義。虞廷命稷之心。特詔删纂諸書。編爲此帙。準今酌古。務期於實用有裨。又詳考舊章。臚陳政典。不僅以自生自息。聽之閭閻。尤見軫念民依之至意。非徒農家言矣。<br/>
</p></body>
</html>