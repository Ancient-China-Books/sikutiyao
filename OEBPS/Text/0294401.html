<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 拾遺記 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->拾遺記 十卷
</h2>
<!--ed:-->內府藏本
<p>
<!--no:-->秦王嘉撰。嘉字子年。隴西安陽人。事蹟具晉書藝術傳。考舊本繫之晉代。然嘉實苻秦方士。是時關中雲擾。與典午隔絕久矣。稱晉人者非也。其書本十九卷。二百二十篇。後經亂亡殘闕。梁蕭綺搜羅補綴。定爲十卷。並附著所論。命之曰錄。卽此本也。綺序稱文起羲炎以來。事迄西晉之末。然第九卷記石虎燋龍。至石氏破滅。則事在穆帝永和六年之後。入東晉久矣。綺亦約略言之也。嘉書蓋倣郭憲洞冥記而作。其言荒誕。證以史傳皆不合。如皇娥讌歌之事。趙高登仙之說。或上誣古聖。或下獎賊臣。尤爲乖迕。綺錄亦附會其詞。無所糾正。然歷代詞人。取材不竭。亦劉勰所謂事豐奇偉。辭富膏腴。無益經典。而有助文章者歟。虞初九百。漢人備錄。六朝舊笈。今亦存備採掇焉。<br/>
</p></div></body>
</html>