<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->四書會解 十卷
</h2><p>
<!--no:-->明毛尚忠撰。尚忠字子亭。號誠菴。嘉善人。萬歷甲辰進士。官至監察御史。其書分章立說。不錄經文。頗似書塾講義。而議論則務與朱子相左。如大學首章。謂當因其所發。非聖經本旨。親民卽明德內事。不親民叫不得明德。何須說推以及人。曰皆當止於至善。是分明德親民而二之。謂止卽止泊之止。何須添不遷二字。定乃明道靜亦定動亦定之定。不是志有定向。安卽居之安安字。以心言曰所處而安。似著身矣。且謂物有本末節。是起下文。非結上文也。物與事只泛說。若定分物屬明親。事屬知得。何等拘滯。至明明德於天下。若曰使之明則民不可使知。且於文法甚不類。如此類凡十數條。其解格物。旣不從朱子事物之說。而亦不取王守仁所云格去此心之物。乃謂卽上文物有本末之物。其中精微處。如等格然。不可不分曉。信如尚忠說。則格乃實字。無用力之意。致知在格物句。文義豈復可通。亦徒好立異而已。
</p><br/></div></body></html>