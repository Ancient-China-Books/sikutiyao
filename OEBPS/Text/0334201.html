<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 格齋四六 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->格齋四六 一卷
</h2>
<!--ed:-->浙江鮑士恭家藏本
<p>
<!--no:-->宋王子俊撰。子俊字材臣。吉水人。安丙帥蜀。嘗辟爲制置使屬官。其始末則未詳也。所著有史論師友緒言三松類稾諸書。俱已不傳。此編原本題曰格齋三松集。疑卽類稾中之一種。散佚僅存者。朱彝尊曝書亭集。有是書跋。稱鈔得宋本格齋四六。計一百二十首。今檢勘其數。與所跋相同。當卽彝尊所見之本。楊萬里嘗謂其史論有遷固之風。古文有韓柳之則。詩有黃蘇之味。至於四六。踵六一東坡之步武。超然絕塵。自汪彥章孫仲益諸公而下不論。其推之甚至。今其他文已湮沒不傳。無由證所評之確否。但就此一卷而論。其典雅流麗。亦復斐然可觀。故朱彝尊亦謂其由中而發。漸近自然。無組織之迹。必謂勝於汪藻孫覿。固友朋標榜之詞。要之驂駕二人。亦足步其後塵矣。<br/>
</p></div></body>
</html>