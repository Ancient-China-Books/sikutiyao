<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十九 雜家類存目六 聽潮居存業 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十九
<!--sf:-->雜家類存目六
</font><h2>
<!--ti:-->聽潮居存業 十卷
</h2>
<!--ed:-->江西巡撫採進本
<p>
<!--no:-->國朝原良撰。良字鳴喜。江西樂安人。順治中貢生。官寧都縣訓導。是書分十編。各立四字標目。一曰明宗正學。前多講學之語。後亦雜論經義。如謂孔子學問源於契及成湯武丁。謂删詩存車鄰。爲預知秦有趙高之禍。皆失之附會。二曰身世要則。多論世故。如陰德一條。旣云陰德非惟不求人知。亦不可求天知。報應緩急一條。又稱天不急性。却有記性。吾輩於善念善事。須忍耐爲之。隔半頁而自相矛盾。附以讀書作文十六則。亦殊不倫。三曰史會大綱。四曰友古特評。五曰羣古對觀。六曰左國補議。皆史論也。但大綱多論世運盛衰。特評則品藻人物。對觀則摭古之相類者論之。補議則仿呂祖謙左氏博議。柳宗元非國語。而斟酌其說耳。七曰讀餘志略。大致如王世貞讀書後。而彌爲膚淺。如以考工記爲三代以上之書。不宜附之於周。是併鄭之削。宋之斤。吳越之劍諸句。亦未讀也。八曰元圃餘珍。剽掇舊事。略加評斷。亦史論之㲤支。九曰韻林隨筆。皆所作詩話。如謂庚信詩爲梁之特出。唐之先鞭。而文選少載。又謂劉禹錫無元稹白居易與宗楚客同賦金陵懷古詩。則其他可以槩見矣。十曰山時野寤言。皆私撰經世之策。尤多迂闊之談。大抵好爲議論。而所學則未能淹貫者也。<br/>
</p></div></body>
</html>