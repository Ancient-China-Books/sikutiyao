<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 古今禪藻集 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->古今禪藻集 二十八卷
</h2>
<!--ed:-->浙江汪啓淑家藏本
<p>
<!--no:-->明釋正勉性𣻢同編。其裒輯則釋普文也。普文字理菴。正勉字道可。竝嘉興人。性𣻢字蘊輝。應天人。所錄皆釋子之作。而不必其有關於佛理。曰禪藻者。猶曰僧詩云爾。所載上起晉支遁。下訖性𣻢所自作。以朝代編次。毎代之中。又自分諸體。中閒如宋之惠休。唐之無本。後皆冠巾仕宦。與宋之道潛。老而遘禍。官勒歸俗者不同。一槩收之。未免泛濫。又宋倚松老人饒節後爲僧。名如璧。陸游老學菴筆記稱爲南渡詩僧之冠。與葛天民卒返初服者。亦不同。乃漏而不載。至寶月行路難。鍾嶸詩品明言非其所作。載搆訟納賂事甚悉。而仍作僧詩。皆未免疎於考訂。他如卷一之末。獨附讚銘誄賦。蓋以六朝篇什無多。借盈卷帙。然以此爲例。則諸方偈頌。孰非有韻之文。正恐累牘連篇。汗牛而載。於例亦爲不純。特其上下千年。網羅頗富。較之唐僧宏秀集惟取一朝。宋九僧詩但備數家者。較爲完具。存之亦可備採擇焉。<br/>
</p></div></body>
</html>