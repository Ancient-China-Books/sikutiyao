<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 瀼溪草堂稿 五十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->瀼溪草堂稿 五十八卷
</h2>
<!--ed:-->浙江巡撫採進本
<p>
<!--no:-->明孫承恩撰。承恩字貞父。南直隸華亭人。正德辛未進士。官至禮部尚書兼翰林院學士掌詹事府。諡文簡。是集爲其門人楊豫孫董宜陽朱大詔所編。七卷以前。爲疏表講章。皆進呈之作。八卷以後。爲賦詩詞曲。二十七卷以後爲雜文。承恩於嘉靖之初。以庶子充經筵講官。今集中所載正始箴鑒古韻語。及講章。卽是時所作。及官禮部時。齋宮設醮。承恩獨不肎黃冠。遂乞致仕。較之嚴嵩諸人。靑詞自媚者。人品卓乎不同。其文章亦純正恬雅。有明初作者之遺。卷首陸樹聲序。有曰國初之文。淳厚渾噩。彬彬焉質有其文。迨關西信陽兩君子出。追宗秦漢。薄魏晉而下。海內藝學之士。咸願執鞭弭從之。標品位置。率人人自詭先秦兩漢。以希方軌。雖體尚一新。國初淳龐渾厚之氣。或少漓焉。公生長憲孝朝。博稽宏覽。邃詣淵蓄。故出之撰述類皆深厚爾雅。紆徐委密。論者謂公平生立言類其爲人云云。承恩文章宗旨。盡是數十言矣。<br/>
</p></div></body>
</html>