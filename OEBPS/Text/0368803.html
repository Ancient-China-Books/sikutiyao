<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 涇臯藏稾 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->涇臯藏稾 二十二卷
</h2>
<!--ed:-->浙江孫仰曾家藏本
<p>
<!--no:-->明顧憲成撰。憲成有心心齋劄記。已著錄。明末東林聲氣。傾動四方。君子小人。互相搏擊。置君國而爭門戶。馴至於宗社淪胥。猶蔓延詬爭而未已。春秋責備賢者。推原禍本。不能不遺恨於淸流。憲成其始事者也。考憲成與高攀龍。初不過一二人相聚講學。以砥礪節槩爲事。迨其後標榜日甚。攀附漸多。遂致流品混淆。上者或不免於好名。其下者遂至依託門牆。假借羽翼。用以快恩讐而爭進取。非特不得比於宋之道學。併不得希蹤於漢之黨錮。故論者謂攻東林者多小人。而東林不必皆君子。亦公評也。足見聚徒立說。其流弊不可勝窮。非儒者闇修之正軌矣。惟憲成持身端潔。恬於名利。且立朝大節。多有可觀。其論說亦頗醇正。未嘗挾私見以亂是非。尚非後來依草附木者比。故姑錄其集。幷論其末流之失。以示炯戒焉。<br/>
</p></body>
</html>