<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 </title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
</font><h2>
</h2>
<p>
<!--na:-->右儒家類。一百十二部。一千六百九十四卷。皆文淵閣著錄。<br/>
<!--na:--></p><blockquote>案八儒三墨。見於荀子。非十二子。亦見於荀子。是儒術搆爭之始矣。至宋而門戶大判。讎隙相尋。學者各尊所聞。格鬬而不休者。遂越四五百載。中閒遞興遞滅。不知凡幾。其最著者。新安金谿兩宗而已。明河東一派。沿朱子波。姚江一派。噓陸之燄。其餘千變萬化。總出入於二者之閒。脈絡相傳。一一可案。故王圻續文獻通考。於儒家諸書。各以學派分之。以示區別。然儒者之患。莫大於門戶。後人論定。在協其平。圻仍以門戶限之。是率天下而鬬也。於學問何有焉。今所存錄。但以時代先後爲序。不問其源出某某。要求其不失孔孟之旨而已。各尊一繼禰之小宗。而置大宗於不問。是惡識學問之本原哉。<br/>
</blockquote>
</div></body>
</html>