<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 論孟精義 三十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論孟精義 三十四卷
</h2>
<!--ed:-->江蘇巡撫採進本
<p>
<!--no:-->宋朱子撰。初朱子於隆興元年。輯諸家說論語者爲要義。其本不傳。後九年爲乾道壬辰。因復取二程張子及范祖禹呂希哲呂大臨謝良佐游酢楊時侯仲良尹焞周孚先等。十二家之說。薈萃條疏。名之曰論孟精義。而自爲之序。時朱子年四十三。後刻版於豫章郡。又更其名曰要義。晦菴集中有書論語孟子要義序後。曰熹頃年編次此書。鋟版建陽。學者傳之久矣。後細考之。程張諸先生說。尚或時有所遺脫。旣加補塞。又得毘陵周氏說四篇有半。於建陽陳焞明仲復。以附於本章。豫章郡文學南康黃某商伯。旣以刻於其學。又慮夫讀者疑於詳略之不同也。屬熹書於前序之左。且更定其故號精義者曰要義云云。是其事也。後又改其名曰集義。見於年譜。今世刊本。仍稱精義。蓋從朱子原序名之也。凡論語二十卷。孟子十四卷。又各有綱領一篇。不入卷數。朱子初集是書。蓋本程氏之學。以發揮經旨。其後採攝菁華。撰成集註。中閒異同疑似。當加剖析者。又別著之於或問。似此書乃已棄之糟柏。然考諸語錄。乃謂讀論語須將精義看。又謂語孟集義中。所載諸先生語。須是熟讀。一一記於心下。時時將來玩味。久久自然理會得。又似不以集註廢此書者。故今亦仍錄存之焉。<br/>
</p></div></body>
</html>