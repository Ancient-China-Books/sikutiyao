<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 寒山子詩集 一卷 坿豐干拾得詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二
<!--sf:-->別集類二
</font><h2>
<!--ti:-->寒山子詩集 一卷
<!--st:--><font size="-1">坿</font>豐干拾得詩 一卷
</h2>
<!--ed:-->浙江巡撫採進本
<p>
<!--no:-->案寒山子。貞觀中天台廣興縣僧。居於寒巖。時還往國淸寺。豐干拾得。則皆國淸寺僧也。世傳台州刺史閭邱允遇三僧事。蹤蹟甚怪。蓋莫得而考證也。其詩相傳卽允令寺僧道翹。尋寒山平日於竹木石壁上及人家廳壁所書。得三百餘首。又取拾得土地堂壁上所書偈言。竝纂集成卷。豐干則僅存房中壁上詩二首。允自爲之序。宋時又名三隱集。見淳熙十六年沙門道南所作記中。唐書藝文志。載寒山詩。入釋家類。作七卷。今本併爲一卷。以拾得豐干詩別爲一卷附之。則明新安吳明春所校刻也。王士禎居易錄云。寒山詩。詩家每稱其鸚鵡花閒弄。琵琶月下彈。長歌三月響。短舞萬人看。謂其有唐調。<span class="jiazhu">案此明江盈科雪濤評語。士禎引之。寒山子卽唐人。盈科以爲有唐調。蓋偶未考其時代。謹附訂於此。</span>其詩有工語。有率語。有莊語。有諧語。至云不煩鄭氏箋。豈待毛公解。又似儒生語。大抵佛語菩薩語也。今觀所作。皆信手拈弄。全作禪門偈語。不可復以詩格繩之。而機趣橫溢。多足以資勸戒。且專集傳自唐時。行世已久。今仍著之於錄。以備釋氏文字之一種焉。又案太平廣記。引仙傳拾遺曰。寒山子者。不知其名氏。大曆中隱居天台翠屏山。其山深邃。當暑有雪。亦名寒巖。因自號寒山子。好爲詩。每得一篇一句。輒題於樹閒石上。有好事者隨而錄之。凡三百餘首。多述山林幽隱之興。或譏諷時態。能警勵流俗。桐柏徵君徐靈府序而集之。分爲三卷。行於人閒云云。則寒山子又爲中唐仙人。與閭邱允事又異。無從深考。姑就文論文可矣。<br/>
</p></div></body>
</html>