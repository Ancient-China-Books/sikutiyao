<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十三 傳記類一 杜工部詩年譜 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十三
<!--sf:-->傳記類一
</font><h2>
<!--ti:-->杜工部詩年譜 一卷
</h2>
<!--ed:-->江蘇巡撫採進本
<p>
<!--no:-->宋魯訔撰。訔字季欽。嘉興人。官至福建提點刑獄公事。周必大平園集有訔墓誌。述其官階始末甚詳。諸書或云字季卿。或云海鹽人。或云仕至太府卿。皆誤也。訔曾注杜詩。今存者惟此譜。篇首有訔編次杜工部詩序。末有王士禎跋。謂甫年譜。創始於呂汲公大防。訔以甫生於睿宗先天元年壬子。卒於大歷五年庚戌。蓋承呂譜之舊也。考甫生卒之歲。諸書往往錯誤。舊唐書謂甫卒於永泰二年。永泰在大歷之前。甫詩有大歷三年以下諸作。則舊書爲誤。王觀國辨之是也。然觀國云甫生於先天元年癸丑。卒於大歷五年辛亥。不知癸丑乃先天之二年。卽開元元年。辛亥乃大歷六年。則觀國亦未深考矣。元稹作甫墓誌云。享年五十九。王洙原叔註子美詩序曰。大歷三年。甫下峽入湖南。游衡山。寓居耒陽。五年夏。一夕醉飽卒。大歷五年爲庚戌歲。上距先天元年壬子。適五十有九年。則甫生於壬子無疑。訔此譜根據呂譜。未嘗誤也。姚桐壽樂郊私語云。杜少陵集。自游龍門至過洞庭。詩目次第。爲季卿編定。一循少陵平生行蹟。可以見其詩法。近時滏陽張氏吳江朱氏所註杜詩。其年譜大率仿此而推拓之。知密於趙子櫟譜多矣。雖閒有附會。又烏可以一眚掩乎。<br/>
</p></div></body>
</html>