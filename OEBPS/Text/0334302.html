<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 宮教集 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->宮教集 十二卷
</h2>
<!--ed:-->永樂大典本
<p>
<!--no:-->宋崔敦禮撰。敦禮有芻言。已著錄。焦竑國史經籍志。載有敦禮集二十卷。其本久佚。他家書目。亦罕著於錄。故厲鶚宋詩紀事。不及敦禮之名。惟永樂大典。載有敦禮宮教集。其詩文篇帙尚富。大抵格律平正。詞氣暢達。雖不能領新標異。而周規折短。尺寸不踰。前輩典型。茲猶未墜。未可等諸自鄶無譏。謹採掇編次。釐爲十有二卷。第五卷內。有進重删定呂祖謙所編文鑑劄子一篇。稱删去增添別寫進呈云云。考李心傳朝野雜記。謂呂祖謙文鑑旣成。近臣密啓其失當。乃命直院崔大雅。更定增損去留。凡數十篇。大雅者。其弟敦詩字也。朱子語類。嘗論祖謙編錄文鑑事。亦有崔敦詩删定奏議之語。是此劄當出敦詩。不出敦禮。似乎永樂大典。偶爾誤題。然或敦詩刊定進呈。敦禮代爲草奏。亦未可定。今旣別無顯證。姑仍其舊錄之。而附著其舛互如右。<br/>
</p></div></body>
</html>