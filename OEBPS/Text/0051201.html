<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 齊家寶要 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->齊家寶要 二卷
</h2>
<!--ed:-->江蘇周厚堉家藏本
<p>
<!--no:-->國朝張文嘉撰。文嘉字仲嘉。錢塘人。是書本書儀家禮諸書。酌爲古今通禮。曰居家禮。曰童子禮。曰義學約。曰師範。曰家誡。曰家規。曰宗講約。曰鄕約。曰社約。曰冠禮。曰昏禮。曰喪禮。曰祭禮。每門前引經傳及新定儀注。閒有附論。折衷頗爲群愼。但據沈堯中之說。謂三年之喪。當三十六月。今考三年問。二十五月而畢。檀弓祥而縞。是月禫。徙月樂。王肅主之。爲二十五月之證。士虞記曰。期而小祥。又期而大祥。中月而禫。鄭康成以中月爲閒月。則三年之喪。實二十七月。至謂喪三十六月。則始於唐王元感。而張柬之駁之。其議遂寢。載在唐書張柬之傳。文嘉乃取唐人已廢之說。謂宣公新宮災。在薨後二十九月。其時主猶在寢。證古人喪不止於二十七月。尤爲誤中之誤。考成三年二月甲子。新宮災。杜注。三年喪畢。宣公神主新入廟。故謂之新宮。據此。則宣公之主已入廟矣。公羊傳曰。新宮者。宣公之宮也。宣宮則曷爲謂之新宮。不忍言也。穀梁傳曰。新宮者。禰宮也。迫近不敢稱諡。恭也。據此。則不稱宣宮而稱新宮。必不由於主不在廟。至胡傳始引劉絢之說。謂不稱宣宮。以未遷主。於三傳略無所據。然絢謂宣公薨。至是二十有八月。緩於遷主。則以緩遷爲失明矣。今文嘉乃引以爲三十六月之證。則是以二十八月主不遷廟爲持喪之正經。其誤又甚於絢矣。文嘉又謂凡期喪皆有禫。今考雜記曰。期之喪十一月而練。十三月而祥。十五月而禫。注曰此謂父在爲母也。喪服小記。曰爲父母妻長子禫。是期之喪得禫者。止有母妻及長子耳。小記曰。庶子在父之室。則爲其母不禫。又曰。宗子母在爲妻禫。明父在爲妻不禫。則是母妻期喪。且有不得禫者矣。今文嘉謂凡期皆得禫。尤未詳考。蓋是書未能窮源於禮經注疏。第從家禮諸書略求節目。宜其說之有離合也。<br/>
</p></div></body>
</html>