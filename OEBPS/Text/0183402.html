<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 涉史隨筆 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->涉史隨筆 一卷
</h2>
<!--ed:-->兩江總督採進本
<p>
<!--no:-->宋葛洪撰。洪字容甫。自號蟠室老人。婺州東陽人。淳熙十一年進士。嘉定閒官至參知政事。觀文殿學士。卒諡端簡。事蹟具宋史本傳。是書前有自序。大略謂微官洎布衣求進謁於廟堂者。自匄進乞憐外。往往訖無他說。是直相與爲欺而已。洪不敢爲欺。比以憂居。取歷代史温繹。閒有所見。隨而筆之。因擇其可裨廟論者二十六篇以獻。則是編乃洪官未達時。獻於時相之作。故所論皆古大臣之事。其中論田歆一條。謂歆果介然自立。人自不敢干之以私。貴戚敢於請託。仍歆之罪論韋澳一條。謂是非雖當順乎人情。亦當斷以已見。所言殊鑿然有理。其他多因時勢立論。亦胡寅讀史管見之流。而持論和平。不似寅之苛刻偏駁。惟論申屠嘉一條。反覆明相權之宜重。然宋之宰執。實無奄豎擅權以掣其肘。與漢唐事勢。截然不同。如王安石。如蔡京章惇。如秦檜韓𠈁冑史彌遠賈似道。皆患其事權太重。故至於盡鋤善類。斵喪國家。洪所云云。是徒知防宦官之弊。而不知防姦臣之弊。未免失之一偏矣。<br/>
</p></div></body>
</html>