<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十八 樂類 鍾律通考 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十八
<!--sf:-->樂類
</font><h2>
<!--ti:-->鍾律通考 六卷
</h2>
<!--ed:-->浙江范懋柱家天一閣藏本
<p>
<!--no:-->明倪復撰。復有詩傳纂義。已著錄。是書凡二十七章。始於黃鍾本原。終於風雅十二詩圖譜。其中或標卷目。或不標卷目。疑傳寫者有所佚脫。非其舊也。卷首有嘉靖丙戌張邦奇序。謂其本之儀禮經傳。參之西山蔡氏之說。歷考古今制度。辨正百家之得失。以求合乎聲氣之元。今考是書。大端不失古法。其中如呂氏春秋。黃鍾三寸九分。與歷代律書九寸之說不合。是書則謂三寸者。三三九寸也。九分者。九方分也。後何瑭及鄭世子載堉。皆用是說。至於五聲二變。明有國語伶州鳩之說可證。而是書乃謂宮屬君。周加變宮。因誅紂也。徵屬事。周加變徵。示革商之舊政也。殊杜撰無稽。又所載六十調圖。若黃鍾五調。以無射爲商。夷則爲角。仲呂爲徵。夾鍾爲羽之故。同時韓邦奇。於蔡氏舊圖。疏解甚詳。而此書乃竟不之及。尤不免於漏略。然其中亦頗有可採者。如左氏傳中聲以降。五降之後。不容彈矣。蔡元定謂五聲之後。二變不容爲調。朱子謂蕤賓以下。不可爲宮。是書則謂朱子之說。與禮記所云旋相爲宮。似有未合。故特從元定。又若黃鍾生十一律。倍其實。四其實。參其法。及角音六十四。生變宮變徵。類能並列朱蔡異同之法。參互詳審。頗爲不苟。亦可謂勤於此事者矣。<br/>
</p></div></body>
</html>