<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二 易類二 易學辨惑 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二
<!--sf:-->易類二
</font><h2>
<!--ti:-->易學辨惑 一卷
</h2>
<!--ed:-->永樂大典本
<p>
<!--no:-->宋邵伯温撰。伯温字子文。邵子之子也。南渡後。官至利路轉運副使。事蹟具宋史儒林傳。案沈括夢溪筆談。載江南鄭夬字揚庭。曾爲一書談易。後見兵部員外郎秦玠。論夬所談。玠駭然曰。何處得此法。玠嘗遇一異人。授此歷數。推往古興衰運歷。無不皆驗。西都邵雍。亦知大略云云。蓋當時以邵子能前知。故引之以重其術。伯温謂邵子易受之李之才。之才受之穆脩。脩受之陳搏。平時未嘗妄以語人。惟大名王天悅。滎陽張子望。嘗從學。又皆蚤死。秦玠鄭夬嘗欲從學。皆不之許。天悅感疾且卒。夬賂其僕。於臥內竊得之。遂以爲學。著易傳易測明範五經時用數書。皆破碎妄作。穿鑿不根。因撰此書以辨之。宋史邵子本傳。頗採其說。考書錄解題。有鄭夬易傳十三卷。宋史藝文志。有鄭夬時用書二十卷。明用書九卷。易傳辭三卷。易傳辭後語一卷。今並佚。司馬光集有進鄭夬易測劄子。稱其不泥陰陽。不渉怪妄。專用人事。指明六爻。求之等倫。誠難多得。與伯温所辨。褎眨迥殊。光亦知易之人。不應背馳如是。以理推之。夬竊邵子之書。而變化其說。以陰求駕乎其上。所撰易測。必尚隨爻演義。不渉術數。故光有不泥陰陽。不渉怪妄之薦。至其時用書之類。則純言占卜之法。故伯温辭而闢之。其兼易測言之者。不過憎及儲胥之意耳。朱彝尊經義考。載此書。注曰未見。此本自永樂大典錄出。蓋明初猶存。宋史藝文志。但題辨惑一卷。無易學字。永樂大典則有之。與書錄解題相合。故今仍以易學辨惑著錄焉。<br/>
</p></div></body>
</html>