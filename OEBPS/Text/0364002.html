<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 震澤集 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->震澤集 三十六卷
</h2>
<!--ed:-->江蘇巡撫採進本
<p>
<!--no:-->明王鏊撰。鏊有史餘。已著錄。鏊以制義名一代。雖鄉塾童稚。纔能誦讀八比。卽無不知有王守溪者。然其古文。亦湛深經術。典雅遒潔。有唐宋遺風。蓋有明盛時。雖爲時文者。亦必研索六籍。汎覽百氏。以培其根柢。而窮其波瀾。鏊困頓名場。老乃得遇。其澤於古者已深。故時文工而古文亦工也。史稱鏊上言。欲仿前代制科。如博學鴻詞之類。以收異才。六年一舉。尤異者授以淸要之職。有官者加秩。數年之後。士類濯磨。必以通經學古爲高。脫去謏聞之陋。時不能用。又稱鏊取士尚經術。險詭者一切屏去。宏正閒文體爲一變。則鏊之所學可知矣。集中尊號議昭穆對。大旨與張璁桂萼相合。故霍韜爲其集序。極爲推挹。至比於孔門之游夏。未免朋黨之私。然其謂鏊早學於蘇。晚學於韓。折衷於程朱。則固公論也。其河源考一篇。能不信篤什所言。似爲有見。而雜引佛典道書。以駁崑崙之說。則考證殊爲疎舛。此由明代幅員至嘉峪關而止。軺車不到之地。徒執故籍以推測之。其影響揣摩。固亦不足怪矣。<br/>
</p></div></body>
</html>