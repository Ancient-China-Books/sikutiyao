<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->貞觀公私畫史 一卷
</h2><p>
<!--no:-->唐裴孝源撰。孝源里貫未詳。卷首有貞觀十三年八月自序。結銜題中書舍人。案唐書藝文志有裴孝源畫品錄一卷。註曰中書舍人。與此序合。然註又曰記貞觀顯慶年事。而此書序中則稱大唐漢王元昌。每燕時暇日。多與其流商搉精奧。以予耿尚。嘗賜討論。遂命魏晉以來前賢遺蹟所存。及品格高下。列爲先後。起於高貴鄕公。終於大唐貞觀十三年祕府及佛寺並私家所蓄。共二百九十八卷。屋壁四十七所。爲貞觀公私畫錄云云。與註所言。絕不相符。考張彥遠名畫錄引孝源畫錄最多。皆此書所無。蓋孝源別有一書。記貞觀顯慶閒畫家品第。如謝赫古畫品錄之例。非此書也。又序稱高貴鄕公以下。而此本所列。乃以宋陸探微爲首。反居其前。疑傳寫之誤。又序稱止於貞觀十三年。而此本所列。皆隋代收藏官本。其畫壁亦終於楊契丹。均不可解。考其序末稱。又集新錄官庫畫總二百九十八卷。三百三十卷是隋室官庫。十三卷是左僕射蕭瑀進。二十卷是楊素家得。三十卷許善心進。十卷高平縣行書佐張氏所獻。四卷褚安福進。近十八卷。先在祕府。亦無所得人名。竝有天和年月。其閒有二十三卷。恐非晉宋人眞迹云云。其文重沓不明。疑傳寫有誤。推其大意。似尚有新錄。今佚之耳。書中前列畫名。後列作者之名。而以梁太淸目所有。梁太淸目所無。分註於下。太淸目旣不可見。則考隋以前古畫名目者。莫古於是。是亦賞鑒家之祖本矣。
</p><br/></div></body></html>