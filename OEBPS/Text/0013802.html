<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->河南巡撫採進本

<div id="text"><font size="-1">
<!--fi:-->經部七
<!--sf:-->易類存目一
</font><h2>
<!--ti:-->周易象義 四卷
</h2><p>
<!--no:-->明唐鶴徴撰。鶴徴號凝菴。武進人。隆慶辛未進士。官至太常寺少卿。凡例中屢稱先君。蓋右都御史順之之子也。事蹟附見明史順之傳中。是編用王弼本。故不注繫辭以下。大旨述順之之說。主於以象明理。卷首所載讀易法六。一日易須象與理合。彖與爻合。二曰上下卦宜分看。三曰一卦必有主爻。四曰互卦最有關緊。五曰倒體亦有關繫。六日毎卦各有大意。則是書之綱領也。所解如屯六二。謂二以五爲屯膏之主。非可事者。故守貞不字而字。初以爻辭觀之。則匪寇婚媾。女子貞不字。指五之坎而言也。十年乃字者。謂二不字五至四互坤得十年之象。乃下應初。故六四亦云求婚媾也。訟九二。謂二既歸。則下復成坤。坤衆三爻。有三百戸象。坎多眚變。坤則不爲坎。故無眚。六三在二既歸之後。坎復坤體。全有坤德。故曰食舊德。觀或從王事。亦坤三舊文可見矣。雖自出新解。而於經義亦足相發。至於陽極而亢。陰極而戰。乾坤二上爻。其義相近。而鶴徴解乾之上爻。以反本還元歸根復命爲說。已渉道家之旨。於坤之上爻。謂龍戰爲懼而戰栗。以過時退居。故稱野。以貶損自傷。故稱血。則穿鑿而不當理矣。
</p><br/></div></body></html>