<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 三國文類 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->三國文類 六十卷
</h2>
<!--ed:-->浙江范懋柱家天一閣藏本
<p>
<!--no:-->不著編輯人名氏。今流傳有宋刊本。然宋史藝文志載此書。註云集者不知名。則當時已無可考矣。案柳宗元河東集。有柳宗直西漢文類序。其文皆採之漢書。是編惟採三國志之文。蓋沿其例。凡分二十三門。曰詔書。曰教令。曰表奏。曰書疏。曰諫諍。曰戒責。曰薦稱。曰勸說。曰對問。曰議。曰論。曰書。曰牋。曰評。曰檄。曰盟。曰序。曰祝文。曰祭文。曰誄。曰詩賦。曰雜文。曰傳。所採上渉漢末。而下及晉初。則以魏志太祖紀。其事皆在建安。而裴松之註。所採多晉人書也。惟其中勸說對問二門。皆當時口語。本非詞翰。取盈卷帙。於義未安。又陳壽所評。正猶馬班之贊。摘出別立篇名。亦乖體例。以其宋人舊本。姑存之以備考證焉。<br/>
</p></body>
</html>