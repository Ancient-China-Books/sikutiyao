<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩疑問 七卷 坿詩辨說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩疑問 七卷
<!--st:--><font size="-1">坿</font>詩辨說 一卷
</h2>
<!--ed:-->內府藏本
<p>
<!--no:-->元朱倬撰。倬字孟章。建昌新城人。至正二年進士。官遂安縣尹。壬辰秋。寇至。吏卒逃散。倬獨坐公所以待盡。及寇焚廨舍。乃赴水死。蓋亦忠節之士。元史遺漏未載。國朝納喇性德作是書序。始據新安文獻志汪叡所作哀辭。爲表章其始末。其書略舉詩篇大旨發問。而各以所注列於下。亦有闕而不注者。劉錦文序。稱其閒有問無荅者。豈眞以爲疑哉。在乎學者深思而自得之耳。又稱舊本先後無緒。今爲之論定。使語同而旨小異者。因得以互觀焉。是此本乃錦文所重編。非倬之舊。其有問無荅者。或亦傳寫佚脱。而錦文曲爲之辭歟。未有趙悳詩辨說一卷。悳宋宗室。舉進士。入元隱居豫章東湖。其書與倬書略相類。殆後人以倬忠烈。悳高隱。其人足以相配。故合而編之歟。倬書七卷。附以悳書爲八卷。朱睦㮮授經圖。焦竑經籍志。乃皆作六卷。疑爲傳寫之訛。或倬原書六卷。劉錦文重編之時。析爲七卷。亦未可定也。<br/>
</p></div></body>
</html>