<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->子部三十
<!--sf:-->雜家類四
</font><h2>
<!--ti:-->夢溪筆談 二十六卷
<!--ti:-->補筆談 二卷
<!--ti:-->續筆談 一卷
</h2><p>
<!--no:-->宋沈括撰。括字存中。錢塘人。寄籍吳縣。登嘉祐八年進士。熙寧中官至翰林學士龍圖閣待制。坐議城永樂事。謫均團練副使。後復光祿寺少卿。分司南京。卜居潤州以終。夢溪卽其晚歲所居地也。事蹟附載宋史沈遘傳中。祝穆方輿勝覽曰。沈存中宅在潤州朱方門外。存中嘗夢至一處。小山花如覆錦。喬木覆其上。夢中樂之。後守宣城。有道人無外者。爲言京口山川之勝。郡人有地求售。以錢三十萬得之。元祐初。道過京口。登所買地。卽夢中所遊處。遂築室焉。名曰夢溪。是書蓋其閒居是地時作也。凡分十七門。曰故事。曰辨證。曰樂律。曰象數。曰人事。曰官政。曰權智。曰藝文。曰書畫。曰技藝。曰器用。曰神奇。曰異事。曰謬誤。曰譏謔。曰雜志。曰藥議。共二十六卷。又有補筆談二卷。續筆談一卷。舊本別行。近時馬氏刻本始合之。而重編補筆談爲三卷。續筆談十有一條。附於末。其序有曰。世所傳補筆談。每篇首必題所補之卷。又有前幾件。及中與後之分。如補第二卷後十件之類。似非後人所得而創。其爲舊本無疑。原書二十六卷。不補者十。餘各有補。今以其書校考之。多不合。如故事不御前殿云云十件。補第二卷旣然矣。次則廊屋爲廡。梓榆爲樸二件。亦補第二卷。第二卷乃故事。豈謂是乎。子午屬寅。本論納甲語。而以補六卷之樂律。盧肇論海潮。當補象數。而以補九卷之人事。王子醇樞密帥熙河日六件。大抵皆權智。當補十三卷。而以補十五卷之藝文。凡此類不可悉舉。又若原書止二十六卷。今其所補。有自二十七以至三十者。益不可曉。又云。通考筆談二十六卷。今所行者是。宋史則二十五卷。鄭樵通志藝文略則二十卷。分併不恆。有如此者。此吾所以放筆而爲之更定也云云。今案宋史藝文志。顚倒舛譌。觸目皆是。其二十五卷之說。原可置之不論。至通志二十卷之說。則疑括初本實三十卷。鄭樵據以著錄。因輾轉傳刻。闕其一筆。故誤三爲二。其後勒著定本。定爲二十六卷。乾道二年湯修年據以校刻。頗爲完善。遂相承至今。而所謂補筆談續筆談者。則乾道本原未載。或稿本流傳。藏弆者欲爲散附各卷。逐條標識。其所據者。仍是三十卷之初本。故所標有二十七卷三十卷之目。實非括之所自題。分類顚舛。固不足異也。然傳刻古書。當闕所疑。故今仍用原本。以存其舊。而附訂其舛異如右。括在北宋。學問最爲博洽。於當代掌故。及天文算法鍾律。尤所究心。趙與峕賓退錄議其積罌一條。文字有誤。王得臣麈史議其算古柏一條。議論太拘。小小疎失。要不足以爲累。至月如銀丸粉塗其半之說。朱子語錄取之。蒲盧卽蒲葦之說。朱子中庸章句取之。其他亦多爲諸書所援據。湯修年跋。稱其目見耳聞。皆有補於世。非他雜志之比。勘驗斯編。知非溢美矣。
</p><br/></div></body></html>