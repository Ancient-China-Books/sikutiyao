<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 周易輯聞 六卷附 附易雅 一卷 附筮宗 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->周易輯聞 六卷附
<!--st:--><font size="-1">附</font>易雅 一卷
<!--st:--><font size="-1">附</font>筮宗 一卷
</h2>
<!--ed:-->內府藏本
<p>
<!--no:-->宋趙汝楳撰。汝楳商王元份之七世孫。資政殿大學士善湘之子。理宗時官至戸部侍郎。考宋史趙善湘傳。載其說易之書。有約說八卷。或問四卷。指要四卷。續問八卷。補過六卷。蓋研究是經。用功最久。故汝楳承其家學。以作是編。其說據漢書儒林傳。稱費直惟以彖象繫辭十篇文言。解說上下經。疑說卦序卦雜卦。皆爲漢儒竄入。又以繫辭多稱子曰。定爲門人所記。非夫子之書。因置此諸傳。惟註經文。其以彖傳散附彖辭。小象散附爻辭。仍用王弼之本。其以大象移於卦畫之後。彖辭之前。以文言散附乾坤彖傳。及小象後。則又汝楳之新意。割裂顚倒。殊屬師心。又王弼本雖移傳附經。尚有彖曰象曰文言曰字以存識別。汝楳併此而去之。使經傳混淆。茫然莫辨。尤爲治絲而棼。其毎卦之中。皆以卦變立論。亦未免偏主一隅。然其說推闡詳明。於比應乘承之理。盈虚消長之機。皆有所發揮。不同穿鑿。於宋人易說之中。猶爲明白篤實。易雅一卷。總釋名義。略如爾雅之釋詩。故名曰雅。其目曰通釋曰書釋曰學釋曰情釋曰位釋曰象釋曰辭釋曰變釋曰占釋曰卦變釋曰爻變釋曰得失釋曰八卦釋曰六爻釋曰陰陽釋曰太極名義釋曰象數體用圖釋曰圖書釋。凡十八篇。其論圖書。曰易有衍數。有積數。自五衍而爲五十者。衍數也。自一二三四五積而爲五十五者。積數也。圖書二數。皆積數之儔。不可以與於揲耆也。故舍圖書之名。而論二數。則自有妙理。強二數以圖書之名。則於經無據。可謂善於解紛矣。筮宗一卷。朱彝尊經義考作三卷。蓋是書原本題釋本第一。述筮第二。先傳考第三。彝尊以一篇爲一卷也。其推明大衍之數。頗爲明白。於諸家舊說。一一條辨。亦具有考訂云。<br/>
</p></div></body>
</html>