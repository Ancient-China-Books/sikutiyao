<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 皇甫少元集 二十六卷 外集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->皇甫少元集 二十六卷
<!--ti:-->外集 十卷
</h2>
<!--ed:-->江蘇巡撫採進本
<p>
<!--no:-->明皇甫涍撰。涍字子安。長洲人。嘉靖壬辰進士。除工部主事。官至浙江按察使僉事。事蹟具明史文苑傳。是集凡賦一卷。詩十九卷。文六卷。又涍沒之後。其子樞等。裒輯賸稾。得詩八卷。賦及雜文二卷。編爲外集。古文非涍所刻意。亦不擅場。其詩則憲章漢魏。取材六朝。古體多於近體。五言多於七言。其持論謂王守反元習之靡。而不能不病於聲。李何矯一時之弊。而不能不泥其跡。可謂篤論。蓋涍與黃省曾爲中表兄弟。早年襲其緒論。亦宗法北地之學。及其造詣旣深。乃覺摹擬之失。故其論如此。然其鑒李何之弊。則云詩可無用少陵。取法迪功。則云詩可無用近體。又云七言易弱。恐降格爲錢劉。亦類於懲羹吹虀者矣。王世貞藝苑卮言。嘗謂其如輕縑短幅。不堪裁翦。陳子龍明詩選。亦謂其無縱橫蕩逸之致。豈非以取徑太狹。故窘於邊幅歟。要其婉麗之詞。綿邈之神。以驂駕昌穀蘇門。固無媿色也。<br/>
</p></div></body>
</html>