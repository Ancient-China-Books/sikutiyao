<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十三 小說家類存目一 可齋雜記 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->可齋雜記 一卷
</h2>
<!--ed:-->浙江巡撫採進本
<p>
<!--no:-->明彭時撰。時字純道。安福人。正統戊辰進士第一。官至文淵閣大學士。諡文憲。事蹟具明史本傳。此書述其生平閱歷。始正統乙丑。在國子監肄業。多稱李時勉善教事。次敍廷試第一及入翰林事。多陳夢兆禨祥。及諸瑣事。次記景泰初入內閣事。所載英宗北狩。額森內侵。奪門復辟。曹吉祥謀逆。皆甚寥寥。王文入相事。獨詳叙周錢二太后竝尊。及錢太后祔廟事。往返曲折甚悉。蓋平生經濟。在策項忠一事。平生大節。則在此一事。證以本傳。一一相合。知非詭詞以自炫。惟稱景泰初內外防禦。以于謙陳循同功。似非公論。又記張英劉長子之寃。以時方省親。自家至京。不及申救爲解。然其後時在內閣。亦未聞申攘功之誅。正骩法之罪。僅以筆記存公論。殊無謂也。時本賢相。殆以此自識其過乎。<br/>
</p></div></body>
</html>