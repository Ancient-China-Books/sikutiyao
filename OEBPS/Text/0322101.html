<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 王魏公集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->王魏公集 八卷
</h2>
<!--ed:-->永樂大典本
<p>
<!--no:-->宋王安禮撰。安禮字和甫。臨川人。安石之弟也。登嘉祐六年進士第。歷官翰林學士。知開封府。尚書左丞。遷資政殿學士。知太原府。事蹟具宋史本傳。安石兄弟三人。惟安國數以正議見絀。其文集亦湮沒不傳。安禮位稍通顯。史稱其以經濟自任。而周略細謹。故其生平。一以知湖潤兩州與倡女共飯論罷。一以貪論罷。屢躓屢起。蓋亦跅弛於法度之外者。然其知制誥時。因彗星見。極言執政大臣不察上惠養元元之意。用力殫於溝瘠。取利究於園夫。其語皆以譏刺新法。則於大體尚能持正。固未可以一節槩貶之矣。其集本二十卷。見於宋史藝文志陳振孫書錄解題者竝同。明葉盛菉竹堂書目。亦載有王魏公集六册。是明初尚有傳本。厥後諸家書目。皆不著錄。蓋自明中葉以後。已佚不存。今從永樂大典散見各韻者。裒輯彙編。釐爲八卷。其中內外制草。頗典重可觀。敘事之文。亦具有法度。至若沈季良元絳諸誌銘。尤足補史傳之闕。以視安石。雖規模稍隘。而核其體格。固亦約略相似也。安禮封魏公。史所不載。惟田晝所撰王和甫家傳。有云累勳至上柱國。爵魏郡開國公。食邑三千戶。食實封五百戶。蓋宋世每遇郊恩。輒賜羣臣勳封。名號宂濫。故史不盡載。觀安禮所修靈臺祕苑。今著錄子部中者。書前有安禮署銜一條。題上騎都尉劇縣開國男。而本傳亦未之及。則其爲史所略者。固已多矣。<br/>
</p></div></body>
</html>