<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 草閣集 六卷 拾遺 一卷 文集 一卷 附筠谷詩 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->草閣集 六卷
<!--ti:-->拾遺 一卷
<!--ti:-->文集 一卷
<!--st:--><font size="-1">附</font>筠谷詩 一卷
</h2>
<!--ed:-->兩淮鹽政採進本
<p>
<!--no:-->明李昱撰。昱字宗表。號草閣。錢塘人。南雍志作臨安人。蓋偶署宋代地名。非明之臨安也。洪武中官國子監助教。昱元季避地永康東陽閒。館於胡氏。故集中與胡伯宏兄弟贈答之什最多。此集乃昱沒後。伯宏及其友徐孟璣陳公明所輯。拾遺一卷。則其門人唐光祖所輯。拾遺之後。又附雜文四篇。題曰文集。不知何人所續輯。或亦出光祖之手歟。昱詩才力雄贍。古體長篇。大抵淸剛雋上。矯矯不羣。近體亦卓犖無凡語。雖爲高楊張徐諸人盛名所掩。實則竝駕中原。未定孰居先後也。末附筠谷詩一帙。不著名氏。案宋濂作昱詩序。稱其子轅字公載。爲詩能繼其家。千頃堂書目。亦載有李轅筠谷集。註爲李昱之子。官宜綸縣丞。殆編錄者以卷帙無多。附其父後。觀詩內有冬至前日侍父讌胡伯奇濟生堂七言一首。是轅作之明證矣。朱彝尊曝書亭集。有昱草閣集跋。而不言末附筠谷詩。或所見之本。偶佚此卷也。<br/>
</p></div></body>
</html>