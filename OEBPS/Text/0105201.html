<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->史部三
<!--sf:-->編年類
</font><h2>
<!--ti:-->御批通鑑輯覽 一百十六卷
<!--st:-->明唐桂二王本末 三卷
</h2><font size="-1">坿</font><p>
<!--no:-->乾隆三十二年奉敕撰。是書排輯歷朝事蹟。起自黃帝。迄於明代。編年紀載。綱目相從。目所不該者。則別爲分註於其下。而音切訓詁。典故事實。有關考證者。亦詳列焉。蓋內府舊藏明正德中李東陽等所撰通鑑纂要一書。皇上幾暇披尋。以其襃貶失宜。紀載蕪漏。不足以備乙覽。因命重加編訂。發凡起例。咸稟睿裁。每一卷成。卽繕稾進御。指示書法。悉準麟經。又親灑丹毫。詳加評斷。微言大義。燦若日星。凡特筆昭垂。皆天理人情之極則。不獨詞臣載筆。不能窺見高深。卽涑水紫陽。亦莫能仰鑽於萬一。所謂原始要終。推見至隱者。文成數萬。其指數千。不可一一縷陳。而尤於系統表年。著筆削之大旨。予奪進退。悉準至公。故大業冠號。則義等於存陳。至正書年。則旨同於在鄆。知景炎祥興之不成爲宋。而後遯荒棄國者。始不能以濫竊虛名。知泰定天順之相繼爲君。而後乘釁奪宗者。不得以冒干大統。凡向來懷鉛握槧。聚訟不決者。一經燭照。無不得所折衷。用以斥彼偏私。著爲明訓。仰見聖人之心體。如鑑空衡平。聖人之制作。如天施地設。惟循自然之理。而千古定案。遂無復能低昂高下於其閒。誠聖訓所謂此非一時之書而萬世之書也。至明季北都淪覆。大命已傾。福王竊號江東。僅及一載。皇上如天聖度。謂猶有疆域可憑。特命分註其年。從建炎南渡之例。又唐桂二王。蹟同昰昺。雖黜其僞號。猶軫念其遺臣。亦詔別考始終。附綴書後。俾不致湮沒無傳。大哉王言。量同天地。尤非臣等所能仰贊一辭矣。
</p><br/></div></body></html>