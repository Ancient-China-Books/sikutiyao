<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 藍澗集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->藍澗集 六卷
</h2>
<!--ed:-->永樂大典本
<p>
<!--no:-->明藍智撰。其字諸書皆作明之。而永樂大典獨題性之。當時去明初未遠。必有所據。疑作明之者誤也。明史文苑傳。附載陶宗儀傳末。稱洪武十年。以薦授廣西按察司僉事。著廉聲。志乘均失載其事迹。考集中有書懷詩十首乃在粤時所作。以寄其子雲松樵者。張榘爲之跋。稱其持身廉正。處事平允。三載始終無失。則史言著廉聲者。當必有據。劉彥昺集。有輓藍氏昆季詩云。桂林持節還。高風振林谷。則晚年又嘗謝事歸里矣。智詩淸新婉約。足以肩隨其兄。五言結體高雅。翛然塵外。雖雄快不足。而雋逸有餘。七言頓挫瀏亮。亦無失唐人矩矱。與藍山一集。卓然可稱二難。靜志居詩話。謂藍山藍澗集中。詩選家互有參錯。殆亦因其格調相近。不能猝辨歟。智集原目。已不可考。觀焦竑經籍志。所載惟有藍靜之集。而籃澗集獨未之及。是明之中葉。已有散佚。近亦未見傳本。故杭世駿榕城詩話曰。二藍集閩人無知者。何氏閩書藍仁有藍山集。藍智有藍澗集。竹垞嘗輯入詩綜中。以爲十子之先。詩派實其昆友倡之。集本合刻。吳明經焯。嘗於吳門買得藍山集。是洪武時刊。有蔣易張榘二序。與竹垞言脗合。於藍澗集究不可購。徐惟和輯晉安風雅時。二藍闕焉。則此集之亡久矣云云。惟永樂大典各韻中。所收尚夥。蒐輯裒綴。共得古今體三百餘首。雖篇什不及藍山集之富。而大略已見。謹以類編次。釐爲六卷。俾其兄弟著作。均不致泯沒於後世云。<br/>
</p></body>
</html>