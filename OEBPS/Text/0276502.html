<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十四 雜家類存目十一 藝圃蒐奇 十八卷 補闕 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十四
<!--sf:-->雜家類存目十一
</font><h2>
<!--ti:-->藝圃蒐奇 十八卷
<!--ti:-->補闕 二卷
</h2>
<!--ed:-->編修汪如藻家藏本
<p>
<!--no:-->舊本題徐一虁編。一虁字大章。天台人。僑寓嘉興。元末嘗官建寧教授。<span class="jiazhu">案一虁官建寧教授。見其始豐稿與危素書。明史本傳不載。蓋偶未考其文集。</span>洪武初徵修禮書。王褘又薦修元史。辭不至。後起爲杭州教授。又召修大明日歷。特授以翰林官。以足病辭歸。事蹟具明史文苑傳。翦勝野聞。稱其官杭州教授時。以表文忤旨。收捕斬之。殊爲妄誕。野聞託名徐禎卿。多齊東之語。此亦其一也。是書前有至正戊申自序。稱錢塘陳子彥高。避兵檇李。惠子之五車。茂先之三十乘。攜以俱來。適余亦棲止是邦。嘗得借觀。茲編皆古今名人雜著之小者。從無刊版。彥高檢有副本。悉以贈余。裝成若干册。名之曰藝圃搜奇云云。彥高。陳世隆字也。故是書或亦題世隆所編。凡一百三種。其中舛謬顚倒。不可縷舉。其最甚者。如褚少孫補史記。自前代卽附刊史記中。並非祕笈。而取爲壓卷。名曰史記外編。又佚其平津侯列傳。建元以來侯年表二篇。摯虞文章流別論。乃鈔藝文類聚太平御覽之文。猶有所本也。至谷神子。卽博異記。醴泉羣錄。卽江休復嘉祐雜志。蘇軾格物麤談。卽僞本物類相感志。俞琬月下偶談。卽席上腐談。楊萬里誠齋揮麈錄。卽王明淸揮麈錄。晁說之墨經。卽晁子一墨經。大抵改易書名人名。以售其欺至鐂績雖元明閒人。而霏雪錄成於洪武中。此編卽輯於至正戊申。猶順帝之末年。何以預載其書。且所錄灌畦暇語。與李東陽重編殘闕之本。一字不易。豈元人所及邪。其爲近時所贗託。不閒可知矣。原本有錄無書者凡十三種。國朝曹寅爲補錄之。釐爲二卷蓋寅亦爲姦黠書賈所紿也。<br/>
</p></div></body>
</html>