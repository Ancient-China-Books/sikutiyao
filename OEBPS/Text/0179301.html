<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->副都御史黃登賢家藏本

<div id="text"><font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->石刻鋪敍 二卷
</h2><p>
<!--no:-->宋曾宏父撰。宏父字幼卿。自稱鳳墅逸客。廬陵人。是書雖遠引石經及祕閣諸本。而自述其所集鳳墅帖特詳。凡所徵摭。皆有典則。而藏書家見者頗希。國朝初年。朱彝尊得射瀆鈔本。自爲之跋。有珊瑚木難之喩。此本末有此跋。及彝尊名字二印。蓋猶其手迹。然跋中謂宏父名惇以字行。則未免舛誤。考宋有兩曾宏父。其一名惇。字宏父。爲曾布之孫。曾紆之子。後人避寧宗諱。多以字行。遂與此宏父混而爲一。實則與作此書者。各一人也。跋又謂陳思寶刻叢編。其援據頗廣。顧不及此。考鳳墅帖刻於嘉熙淳祐閒。鋪敍諸石刻。斷手於戊申仲春。亦在淳祐八年。若叢編則成於紹定辛卯。實理宗卽位之七年。相距凡十七八年。何由預見曾刻。彝尊亦偶誤記也。近厲鶚等刻南宋雜事詩。直題此書爲曾惇撰。是承彝尊之譌矣。
</p><br/></div></body></html>