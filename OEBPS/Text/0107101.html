<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 蜀鑑 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->蜀鑑 十卷
</h2>
<!--ed:-->兩淮鹽政採進本
<p>
<!--no:-->不著撰人名氏。前有方孝孺序。稱宋端平中紹武李文子。嘗仕於蜀。蒐採史傳。起秦取南鄭。至宋平孟昶。上下千二百年。事之繫乎蜀者。爲書十卷云云。世遂題爲文子作。考亭淵源錄。亦載李文子字公瑾光澤人。（案光澤卽紹武之屬縣。今尚仍古名。）李方子之弟。紹興四年進士。官至知太安軍綿閬州潼川府。著蜀鑑十卷。然考端平三年文子所作序。中稱燕居深念。紬繹前聞。因俾資中郭允蹈。緝爲一編云云。則此書爲資州郭允蹈所撰。文子特總其事耳。世卽以爲文子作。亦猶大易粹言。本曾穜命方聞一作。而直齋書錄解題。遂誤以爲穜作也。其書每事各標總題。如袁樞通鑑紀事本末之例。每條有綱有目有論。如朱子通鑑綱目之例。其兼以考證附目末。則較綱目爲詳贍焉。宋自南渡後。以荆襄爲前障。以興元漢中爲後戶。天下形勢。恆在楚蜀。故允蹈是書所述。皆戰守勝敗之蹟。於軍事之得失。地形之險易。恆三致意。而於古人用兵故道。必詳其今在某處。其經營擘畫。用意頗深。他如辨荆門之浮橋。引水經注以證荆州記之誤。陳倉之馬鳴閣。引蜀志以證寰宇記之誤。斜谷之遮要。引興元記以補裴松之註之闕。諸葛亮之築樂城。引通鑑以辨華陽國志寰宇記之異同。於地理亦頗精核。又所載羅尚之抗李雄。張羅之據犍爲。亦較晉書載記及十六國春秋爲詳。皆足裨史乘之考證。唯所論蜀之地勢。可以北取中原。引漢高祖爲證。則與李舜臣江東十鑑同意。姑以勵恢復之氣耳。諸葛亮所不能爲。而謂後人能之乎。末二卷敍西南夷始末。其載犍爲郡之置始於漢代。不知唐之莊琬播郞等州。卽其故地。又所載南詔始末。謂驃信敗於韋臯。而南蠻始衰。不知敗於高騈。而蠻乃不振。所記未免稍略。然其時方慮內訌。無暇外攘。著書之志。主於捍拒秦隴之師。振椌巴渝之險。其他邊徼之事。固在所略。亦其時勢爲之矣。<br/>
</p></body>
</html>