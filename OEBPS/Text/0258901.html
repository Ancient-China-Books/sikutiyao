<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 鈍吟雜錄 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->鈍吟雜錄 十卷
</h2>
<!--ed:-->浙江巡撫採進本
<p>
<!--no:-->國朝馮班撰。班字定遠。號鈍吟居士。常熟人。卷首自署曰上黨。從郡望也。是書凡家誡二卷。正俗一卷。讀古淺說一卷。嚴氏糾謬一卷。日記一卷。誡子帖一卷。遺言一卷。通鑑綱目糾謬一卷。將死之鳴一卷。班著述頗多。沒後大半散佚。其猶子武。搜求遺稾。僅得九種。裒而成編。家誡多涉歷世故之言。其論明末儒者之弊。頗爲深切。正俗皆論詩法。讀古淺說多評詩文。日記多說筆法字學。皆閒附雜論。嚴氏糾謬。辨嚴羽滄浪詩話之非。誡子帖多評古帖論筆法。末附以社約四則。皆論讀書之法。遺言將死之鳴。皆與家誡相出入。通鑑綱目糾謬。尚未成書。僅標識五條。武錄而存之耳。大抵明季諸儒。守正者多迂。鶩名者多詐。明季詩文。沿王李鍾譚之餘波。僞體競出。故班諸書之中。詆斥或傷之激。然班學有本源。論事多達物情。論文皆究古法。雖閒有徧駁。要所得者爲多也。<br/>
</p></div></body>
</html>