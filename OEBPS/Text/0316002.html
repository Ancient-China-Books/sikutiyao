<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 鮑溶詩集 六卷 外集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->鮑溶詩集 六卷
<!--ti:-->外集 一卷
</h2>
<!--ed:-->江蘇巡撫採進本
<p>
<!--no:-->唐鮑溶撰。溶字德源。元和四年進士。其仕履未詳。溶詩在後世不甚著。然張爲作主客圖。以溶爲博解宏拔主。以李羣玉爲上入室。而爲與司馬退之二人。同居入室之例。則當時固絕重之也。其集宋史館舊本五卷。譌題鮑防。曾鞏始據唐文粹唐詩類選考正之。又以歐陽修本參校。增多三十三篇。合舊本共二百三十三篇。釐爲六卷。晁公武讀書志。仍作五卷。稱惟存一百九十三篇。餘皆佚。此本爲江南葉裕家所鈔。首有曾鞏校正序。今核所錄。惟集外詩一卷。與曾鞏新增三十三首之說合。其正集比鞏序多一卷。而詩止一百四十五首。蓋舊本殘闕。傳寫者離析卷帙。以足鞏序之數。而忘外集一卷。本在六卷中也。全唐詩所錄。較此本多十六首。較晁本多二首。而較曾本尚少三十九首。則其集之佚者多矣。<br/>
</p></body>
</html>