<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十一 法家類 疑獄集 四卷 補疑獄集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十一
<!--sf:-->法家類
</font><h2>
<!--ti:-->疑獄集 四卷
<!--ti:-->補疑獄集 六卷
</h2>
<!--ed:-->浙江范懋柱家天一閣藏本
<p>
<!--no:-->疑獄集四卷。五代和凝與其子㠓同撰。凝字成績。鄆州須昌人。初爲梁義成軍節度從事。唐天成中。官翰林學士。唐亡入晉。官至左僕射。晉亡入漢。拜太子太傳。封魯國公。漢亡入周。至顯德二年乃卒。事蹟具五代史雜傳。㠓據此書題其官曰中允。其始末則不可詳矣。書前有㠓序。及至正十六年杜震序。陳振孫書錄解題。稱疑獄三卷。上一卷爲凝書。中下二卷爲㠓所續。今本四卷。疑後人所分也。補疑獄集六卷。明張景所增。共一百八十二條。所記皆平反寃濫。抉摘姦慝之事。俾司憲者觸類旁通。以資啓發。雖人情萬變。事勢靡恆。不可限以成法。而推尋故迹。舉一反三。師其意而通之。於治獄亦不無裨益也。書中閒有按語。稱訥曰者。不著其姓。又包拯杖吏一條。稱桂氏取以載入篇中。愚特取以終篇云云。亦不言桂氏爲誰。考宋端平中。桂萬榮摭凝父子所載事迹。益以鄭克之折獄龜鑑。編爲棠陰比事一書。明景泰中。吳訥又删補之。則所謂訥者。乃吳訥。所謂桂氏。卽萬榮。景乃剽剟其文。不著所出。又復刊削不盡。是亦不去葛龔之類矣。景號西墅。汝陽人。嘉靖癸未進士。此書乃其官監察御史時作也。<br/>
</p></div></body>
</html>