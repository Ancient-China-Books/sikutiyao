<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部四十二
<!--sf:-->總集類四
</font><h2>
<!--ti:-->元藝圃集 四卷
</h2><p>
<!--no:-->明李蓘編。此集續宋詩而選。所錄凡一百九人。詩六百二十五首。自序稱地僻少書籍。無以盡括一代之所長。今觀所錄。有虞集范梈掲傒斯。而無楊載。卽一代名人。號爲四家者。已闕其一。是漏略誠所不免。又劉辰翁乃宋人。王庭筠高克恭元好問乃金人。僧來復乃明人。一例載入。頗失斷限。其編次則倪瓚宋無余闕等皆元末人。而名在最前。戴表元白珽等。皆元初人。而名在最後。其他亦多先後顛倒。雜無倫序。似亦隨見隨鈔。未經勘定之本。與宋藝圃集相同。殆慵於排纂。遂用唐無名氏搜玉小集。不拘時代之例歟。然其自序。謂宋詩痼於理。元詩鄰於詞。則深中兩代作者之弊。故共去取之閒。頗爲不苟。以云備一代之詩。誠爲不足。以云鑿別。則較之泛濫㫄收。務盈卷帙者。精審多矣。
</p><br/></div></body></html>