<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 荊楚歲時記 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->荊楚歲時記 一卷
</h2>
<!--ed:-->兩江總督採進本
<p>
<!--no:-->舊本題晉宗懍撰。書錄解題作梁人。考梁書元帝本紀。載承聖三年秋七月甲辰。以都官尚書宗懍爲吏部尚書。又南史元帝本紀。載武陵之平。議者欲因其舟艦。遷都建鄴。宗懍黃羅漢皆楚人。不願移。此書皆記楚俗。當卽其人。舊本題晉人。誤也。唐宋志皆作一卷。與今本合。而通考乃作四卷。考書錄解題。載懍自序曰。傅元之朝會。杜篤之上已。安仁秋興之敍。君道娛蜡之述。其屬辭則已洽。其比事則未宏。率爲小說。以錄荊楚歲時風物故事。自元日至除日。凡二十餘事。然則必無四卷。知通考爲傳寫之譌。又檢今本。實有三十六事。幷知陳振孫所記懍序。亦以三字譌爲二字。然周密癸辛雜識。引張騫乘槎至天河見織女得支機石事。云出荊楚歲時記。今本無之。則三十六事。尚非完本也。其註相傳爲隋杜公瞻作。故多引開皇中杜臺卿玉燭寶典。然唐志宗懍荊楚歲時記一卷下。又出杜公瞻荊楚歲時記二卷。豈原書一卷。公瞻所註分二卷。後人又合之歟。<br/>
</p></div></body>
</html>