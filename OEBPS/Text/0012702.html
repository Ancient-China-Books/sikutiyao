<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部七
<!--sf:-->易類存目一
</font><h2>
<!--ti:-->易學四同 八卷
<!--st:-->別錄 四卷
</h2><font size="-1">坿</font><p>
<!--no:-->明季本撰。本字明德。山陰人。正德丁丑進士。官至長沙府知府。是編以四同爲名。蓋以朱子本義首列九圖。謂有天地自然之易。有伏羲之易。有文王之易。有孔子之易。四者不同。本極以其說爲不然。故以四同標目。亦閒有闡發。然其大旨。乃主於發明楊簡之易。以標心學之宗。則仍不免墮於虚渺。至於祖歐陽修之說。以繫辭爲講師所傳。非孔子所作。故多割裂經文。從吳澄所定之本。上傳第七章。易其至矣乎五字。刪子曰二字。屬易簡之善配至德以下第八章。聖人有以見天下之至賾。至擬議以成其變化。九十五字。謂前五十六字重出。後三十五字移幷於第十二章。嗚鶴在陰七節。及古本十二章。易曰自天祐之五十一字。與下傳古本第五章合。乾坤文言。另歸一卷。附繫辭之後。下傳夫乾確然示人易矣三節。分爲二章。天地之大德曰生一節。合第十章將叛者其辭慙爲第三章。雜卦末大過顚也一節。本亦以卦不反對。從吳澄所探蔡本爲定。考澄說多可取。而其謬則在於改經。原爲瑕瑜並存。本之理不及澄。而改經則效之。益無取矣。其別錄則爲圖文餘辨二卷。分內外二篇。內篇辨朱子九圖之誤。其論後天圖非文王所作。是矣。至謂先天圓圖亦尚有可疑。則仍糾繞於圖之中。不能確定也。外篇雜論術數之數。如皇極經世易林京房易傳火珠林太元潛虚洪範九九數參同契之類。皆辨之。至於梅花數亦與詰難。則泛濫矣。又蓍法別傅二卷。自序謂發明蓍法本旨者。定爲占辨占例占戒占斷。合卜筮諭爲內篇。若象占取應於易詞之中。物類增分於易象之外。及以已意斷占有驗。而非出於易理之自然者。爲外篇。朱彝尊經義考。云二書各一卷。此本乃各二卷。或刊本誤二字爲一字。彜尊又載古易辨一卷。此本無之。則當由脱佚矣。
</p><br/></div></body></html>