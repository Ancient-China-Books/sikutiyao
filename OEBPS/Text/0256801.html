<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 六研齋筆記 四卷 二筆 四卷 三筆 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->六研齋筆記 四卷
<!--ti:-->二筆 四卷
<!--ti:-->三筆 四卷
</h2>
<!--ed:-->禮部尚書曹秀先家藏本
<p>
<!--no:-->明李日華撰。日華有梅墟先生別錄。已著錄。日華工於書畫。故是編所記。論書畫者十之八。詞旨淸雋。其體皆類題跋。蓋錦贉玉軸。流覽旣久。意與之化。故出筆輒肖之也。其他所記雜事。亦楚楚有致。而每一眞跡。必備錄其題詠跋語年月姓名。尤足以資考證。王士禎居易錄。嘗譏其以韓愈山石詩爲白居易陸游作。以唐莊宗如夢令詞爲李白作。以韋應物西澗詩爲杜牧作。以林逋爲與文同李公麟同時。以趙秉文爲元人。皆誠爲舛謬。其他如以蘇若蘭與渤海高氏竝列於能書婦人中。不知何據。又文徵明詩竹符調水沙泉活句。乃用蘇軾詩語。今見東坡集中。而以爲吳中諸公遣力往寶雲取泉。先以竹作籌子。付山僧爲質。其事未經人用。亦屬疎漏。大抵工於賞鑒。而疎於考證。人各有能有不能。取其所長。可矣。是書分三集。集各四卷。明史藝文志作十二卷。蓋總而言之。其實卽此三集也。<br/>
</p></div></body>
</html>