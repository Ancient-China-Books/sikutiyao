<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->家禮辨定 十卷
</h2><p>
<!--no:-->國朝王復禮撰。復禮字需人。號草堂。錢塘人。其書刱始於康熙壬午。定本於丁亥。因朱子家禮而增損之。仍分冠昏喪祭四類。每類之中。首以事宜。復禮所酌定者也。次以論辨。闡所以更定之意也。次以人鑑。引古事以證得失也。次以律例。申王法之所禁也。次以擇日。代卜筮也。終以啓式。爲不嫻文詞者設也。其刪去繁文。則用呂維祺之說。其刪去圖式。則用邱濬之說。考李方子作朱子年譜。云乾道五年。先生居母喪。成家禮。晚年多所損益。未暇更定。朱子門人黃㽦亦云。其書始定。爲一行童竊以逃。先生歿。其書始出。今行於世。然其閒有與先生晚歲之論不合者。又明邱濬云。家禮不聞有圖。今卷首圖注。多不合於本書。文公豈自相矛盾。末識歲月曰嘉定癸酉。是時距文公沒十有三年矣。豈可謂之公作哉。蓋楊氏贅入昭然也。據是數說。則家禮實朱子未定之本。且久亡其稾。迨其復出。眞贋已不可知。又參以門人所附益。固未可執爲不刊之典。近日王懋竑。爲篤信朱子之學者。所作白田雜著。亦深以家禮爲疑。復禮之辨定。未爲不可。然所辨定者。意在宜古宜今。而純以臆斷。乃至於非古非今。又泛引律例。且濫及五行家言。尤爲蕪雜。中引罵詈鬬敺賭博諸律。已爲不倫。又引官吏宿娼律一條。擅食田園瓜果律一條。使掩其卷而思之。是於四禮居何門哉。
</p><br/></div></body></html>