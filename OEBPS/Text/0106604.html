<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->史部四
<!--sf:-->編年類存目
</font><h2>
<!--ti:-->此木軒紀年略 五卷
</h2><p>
<!--no:-->國朝焦袁熹撰。袁熹有春秋闕如編。已著錄。康熙甲午。故戶部尚書王鴻緒。纂輯明史。袁熹預其事。開局月餘。以持論齟齬辭去。乃自以其意著此書。紀事始於帝堯。編年則始於春秋。撮其治亂興亡之大端。而各繫以論。亦頗考證其異同。未及卒業。僅及漢順帝而止。其門人徐逵照。裒輯賸稾。編爲此本。首卷及第三卷。皆袁熹手自標識。提其綱要。二卷四卷五卷。則逵仿袁熹之例。補爲標識者也。其書敍述簡明。非他家史略不宂卽漏者比。持論亦多平允。而愛奇嗜博。好取異說。由周文王商末受命。稱王九年。衞武公攻殺其兄共伯而自立。雜書譌異。皆不以爲非。甚至何休注公羊傳。謂平王之四十九年。爲魯隱公受命之元年。而比周於二王之後。亦以爲其理謬而其意善。殊爲乖舛。其訂正事實。多所糾正。然好以明人所刻竹書紀年爲據。不知其僞。如周威烈王十四年。公孫會以廩丘叛。安王十九年。田侯剡立之類。皆執以駁史記。亦爲失考。至於孟子所載之曹交。本不云曹君之弟。稱曹君之弟者。乃漢趙岐注。朱子偶然因之。失於詳核。袁熹不考舊文。誤執之以疑史記。併疑春秋。所見更左矣。
</p><br/></div></body></html>