<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->考古文集 二卷
</h2><p>
<!--no:-->明趙撝謙撰。撝謙有六書本義。已著錄。明詩綜引黃宗羲之言。謂其詩集名考古餘事。凡千首。不傳於世。今考焦竑國史經籍志。撝謙集已不著錄。黃虞稷千頃堂書目。雖列其名。而不著卷數。則亦未見原本。信乎其久不傳也。此本所錄詩僅十餘篇。古文亦祇五十篇。前有順治丁酉黃世春序。稱其子孫式微已甚。而能錄其遺集。出沒於藏書之家。殆天將藉是而彰考古云云。蓋其後人掇拾散亡。重裒成帙者耳。集後附遺言十六條。又載其裔孫諸生頀。上瓊州姜參政請復姓書。及與浙中族姓札數通。蓋撝謙沒後。其幼子流寓海南。依母族冒吳姓。故頀請於姜而復之。又撝謙所作造化經綸圖。亦附於後。編次頗無條理。然傳刻先集者。多因祖父以附子孫。自宋元以來。卽往往以文集爲家牒。陋例相沿。亦不自是編始矣。撝謙以小學名家。不甚以文章著。此本又僅存殘賸。未必得其精華。而意度波瀾。頗存古法。究與鈔語錄者有別。是則學有原本之故也。
</p><br/></div></body></html>