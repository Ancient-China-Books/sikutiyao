<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部二十六
<!--sf:-->地理類三
</font><h2>
<!--ti:-->六朝事迹編類 二卷
</h2><p>
<!--no:-->宋張敦頤撰。敦頤字養正。婺源人。紹興八年進士。由南劍州教授。歷官知舒衡二州致仕。是編前有紹興庚辰自序。結銜稱左奉議郞充江南東路安撫司幹辦公事。蓋登第後之二十二年也。其書爲補金陵圖經而作。首總敍。次形勢。次城闕。次樓臺。次江河。次山岡。次宅舍。次讖記。次靈典。次神仙。次寺院。次廟宇。次墳陵。次碑刻。凡十四門。引據頗爲詳核。而碑刻一門。尤有資於考據。惟書以六朝爲名。而古迹之中。自南唐以逮於北宋。如丁謂王安石所建。亦具載之。殊失斷限。又總敍門内。六朝保守一篇。歷數自吳以來。南朝不可北伐。北伐必敗。卽倖勝亦不能守。蓋亦南渡之初。力主和議之說者。其識見未免卑懦。然核諸情事。其說亦不爲無因。固與江東十鑑之虛張形勢者。較爲切實矣。
</p><br/></div></body></html>