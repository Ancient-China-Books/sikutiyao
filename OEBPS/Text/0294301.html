<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 漢武洞冥記 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->漢武洞冥記 四卷
</h2>
<!--ed:-->江蘇巡撫採進本
<p>
<!--no:-->舊本題後漢郭憲撰。憲字子橫。汝南宋人。官至光祿勳。事蹟具後漢書方術傳。是書隋志止一卷。唐志始作四卷。文獻通考有拾遺一卷。晁公武讀書志。引憲自序。謂漢武明雋特異之主。東方朔因滑稽浮誕以匡諫。洞心於道敎。使冥迹之奧。昭然顯著。故曰洞冥。陳振孫書錄解題云。其別錄又於御覽中鈔出。則四卷亦非全書。別錄當卽拾遺也。今憲序與拾遺。俱已佚。惟存此四卷。核以諸書所引。皆相符合。蓋猶舊本。考范史載憲初以不臣王莽。至焚其所賜之衣。逃匿海濱。後以直諫忤光武帝。時有關東觥觥郭子橫之語。蓋亦剛正忠直之士。徒以潠酒救火一事。遂抑之方術之中。其事之有無。已不可定。至於此書所載。皆怪誕不根之談。未必眞出憲手。又詞句縟豔。亦逈異東京。或六朝人依託爲之。然所言影娥池事。唐上官儀用以入詩。時稱博洽。後代文人詞賦引用尤多。蓋以字句妍華。足供採摭。至今不廢。良以是耳。若其中伏生受尚書於李克一條。悠謬支離。全乖事實。朱彝尊乃採以入經義考。則嗜博貪奇。有失別擇。非著書之體例矣。<br/>
</p></div></body>
</html>