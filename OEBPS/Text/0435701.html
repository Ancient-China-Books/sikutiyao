<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 臨漢隱居詩話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->臨漢隱居詩話 一卷
</h2>
<!--ed:-->編修程晉芳家藏本
<p>
<!--no:-->宋魏泰撰。泰有東軒筆錄。已著錄。泰爲曾布婦弟。故嘗託梅堯臣之名。撰碧雲騢。以詆文彥博范仲淹諸人。及作此書。亦黨煕寧而抑元祐。如論歐陽修則恨其詩少餘味。而於行人仰頭飛鳥驚之句。始終不取。論黃庭堅則譏其自以爲工。所見實僻。而有方其拾璣羽往往失鵬鯨之題。論石延年則以爲無大好處。論蘇舜欽則謂其以奔放豪健爲主。論梅堯臣則謂其乏高致。惟於王安石則盛推其佳句。蓋堅執門戸之私。而甘與公議相左者。至草草杯柈供笑語。昬昬鐙火話平生一聯。本王安石詩。而以爲其妹長安縣君所作。尤傳聞失實。然如論梅堯臣贈鄰居詩。不如徐鉉。則亦未嘗不確。他若引韓愈詩證國史補之不誣。引漢書證劉禹錫稱衞綰之誤。以至評韋應物白居易楊億劉筠諸詩。考王維詩中顛倒之字。亦頗有可採。略其所短。取其所長。未嘗不足備考證也。<br/>
</p></body>
</html>