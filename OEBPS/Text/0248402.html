<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 蘆浦筆記 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->蘆浦筆記 十卷
</h2>
<!--ed:-->兩淮鹽政採進本
<p>
<!--no:-->宋劉昌詩撰。昌詩字興伯。江西淸江人。第七卷仙卜一條。稱開禧乙丑竊太常第。則寧宗元年登進士。書末有嘉定乙亥自跋。稱捐俸刻於六峯縣齋。則嘗爲縣令。但六峯不知爲何地。前有嘉定癸酉自序。稱服役海陬。賣鹽外無職事。惟繙書以自娛。凡先儒之訓傳。歷代之故實。文字之譌舛。地理之遷變。皆得溯其源而尋其流。蓋其監華亭蘆瀝場鹽課時作。故以蘆浦爲名也。書中草鞵大王一條。稱紹興癸丑。余客淮南云云。癸丑爲紹興三年。下距嘉定乙亥。凡八十三年。計其年且百餘歲。必無尚爲縣令之理。卽距開禧乙丑。亦七十三年。計其年當過九旬。更必無登第之理。考紹熙五年。亦爲癸丑。或傳寫譌舛。以熙爲興歟。其書多糾吳曾能改齋漫錄之失。其論泥軾屛星金根車諸葛亮表脫句。孫叔敖碑舛譌。歐陽修誤題多心經。杜甫詩錯簡。皆有特識。又張栻慤齋銘。本集不載。黃庭堅詠藕詩。實胡藏之作。皆足以資考據。王士禎池北偶談尤稱其記王復死節之事。可補宋史之闕。又稱其書流傳甚少。此本爲丹陽賀氏所藏。而綏安謝兆申所傳鈔。則亦可寶之笈矣。惟塗山啓母一條。不能辨淮南子之妄。而轉引後來誕語以實之。未免失之附會。是則文士好奇之弊也。<br/>
</p></div></body>
</html>