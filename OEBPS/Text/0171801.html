<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 廟學典禮 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->廟學典禮 六卷
</h2>
<!--ed:-->永樂大典本
<p>
<!--no:-->不著撰人名氏。諸家書目皆不著錄。核其所載。始於元太宗丁酉。而終於成宗大德閒。蓋元人所錄也。其書雜鈔案牘。排綴成編。未經文士之修飾。故詞多椎樸。又原序原目。散佚無考。亦無從得其門類。幸其年月先後。皆有可稽。尚可排比成帙。謹釐析其文。勒爲六卷。雖繁複之失。在所未免。而一代廟學之制。措置規畫。梗概具存。頗可與元史相參考。如至元六年。設擧學校官一條。稱儒學提擧司。秩從六品。而百官志作從五品。各路儒學教授秩八品。而百官志作九品。至元十九年。郡縣學院官職員數一條。稱總管府設教授二員。學錄學正各二員。散府設教授二員。學錄學正各一員。而百官志作總管府教授一員。學正一員。學錄一員。散府上中州教授一員。下州學正一員。俱不相合。蓋宋濓等修史之時。據其末年之制。而大德以前之舊典。則未及詳考也。又選擧志稱至元二十八年。令江南諸路學及各縣學內設立小學。選老成之士教之。其他先儒過化之地。名賢經行之所。與好事之家。出錢粟贍學者。並立爲書院。是明言小學書院。設於世祖之時。而此書載所立小學書塾。乃在大德四年。以成宗時人。記成宗時事。不應譌異如是。或至元時雖有此議。實未及施行。至成宗乃補定其規制。而史未及詳與。元史一書。自開局至告成。僅閱八月。其閒潦草闕略。不一而足。諸志尤不賅備。留此一編。猶足以見一朝養士之典。固考古者所必稽矣。其中有當日文書程式。後人不能盡解。以致傳寫譌脫者。並詳核釐正。無可考者則闕之。人名地名官名譯語對音。尤多舛異。今皆一一核定。俾不失其眞。以糾向來流傳之誤焉。<br/>
</p></div></body>
</html>