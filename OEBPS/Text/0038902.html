<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 儀禮釋宮 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->儀禮釋宮 一卷
</h2>
<!--ed:-->永樂大典本
<p>
<!--no:-->宋李如圭撰。如圭旣爲儀禮集釋。又爲是書。以考論古人宮室之制。仿爾雅釋宮。條分臚序。各引經記注疏。參考證明。如據顧命東西序東西夾東西房之文。證寢廟之制異於明堂。而不用鄭志成王崩在鎬京宮室因文武不改作故制同諸侯之說。（案鄭志此條。見顧命孔疏。）又如大夫士東房西室之說。雖仍舊注。而據聘禮賓館於大夫士。證其亦有右房。據鄉飲酒及少牢饋食。證大夫士亦有左房東房之稱。與天子諸侯言左對右言東對西者同。其辨析詳明。深得經意。發先儒之所未發。大抵類此。非以空言說禮者所能也。考朱子大全集。亦載其文。與此大略相同。惟無序引。宋中興藝文志。稱朱子嘗與之校定禮書。疑朱子固嘗錄如圭是篇。而集朱子之文者。遂疑爲朱子所撰。取以入集。猶蘇軾書劉禹錫語。題姜秀才課册。遂誤編入軾集耳。觀朱子儀禮經傳通解。於鄉飲酒薦出自左房。聘禮負右房。皆但存賈疏。與是篇所言不同。是亦不出朱子之一證矣。古者宮室。皆有定制。歷代屢更。漸非其舊。如序楹楣阿箱夾牖戶當榮當碑之屬。讀儀禮者。尚不能備知其處。則於陳設之地。進退之位。俱不能知。甚或以後世之規模。臆測先王之度數。殊失其眞。是編之作。誠治儀禮者之圭臬也。宋陳汶嘗序集釋。刻之桂林郡學舍。兼刻是篇。今刻本不傳。惟永樂大典內全錄其文。別爲一卷。題云李如圭儀禮釋宮。蓋其所據。猶爲宋本。今據以錄出。仍與集釋相附。其閒字句。與朱子本稍有異同。似彼爲初稾。此爲定本。今悉從永樂大典所載。以存如圭之舊焉。<br/>
</p></div></body>
</html>