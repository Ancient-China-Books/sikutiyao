<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十八 類書類存目二 續文獻通考 二百五十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十八
<!--sf:-->類書類存目二
</font><h2>
<!--ti:-->續文獻通考 二百五十四卷
</h2>
<!--ed:-->通行本
<p>
<!--no:-->明王圻撰。圻有東吳水利考。已著錄。是編續馬端臨之書。而稍更其門目。大旨欲於通考之外。兼擅通志之長。遂致牽於多岐。轉成踳駁。蓋通考踵通典而作。數典之書也。通志具列朝爲紀傳。其略卽志。其譜卽表。通史之屬也。其體裁本不相同。圻旣兼用鄭例。遂收及人物。已爲泛濫。而分條標目。又復治絲而棼。如各史有不臣二姓之人。不過統以忠義。圻則別立忠隱一門。各史於忠孝節烈之婦女。不過統以列女。圻則別立忠婦孝婦節婦烈婦諸門。各史於篤行畸節。不過統以孝義。圻則別立順孫義夫義女義徒義母義妾義僕諸門。均乖史法。至於義物一門。孝釋一門。尤爲創見罕聞。各史但有儒林。宋史別出道學傳。已爲門戶之私。圻更立道統考。而所收如楚元王之類。不過性喜聚書。范平王接之類。不過隱居高尚。去取更爲不倫。此皆牽於通志紀傳之故也。他如田賦考內所載免租。當列於賑恤門。貴州鹽引課。宜列於鹽鐵門。打靑草喂養馬匹事例。宜列於兵考。而皆誤載於田賦。國用考內漕運門載金天興元年運餉汝州兵。此乃用兵轉餉。非漕運也。又海運已自列一門。而雜出於漕運之內。所載海道遠近。尤爲不詳。運官選補屬選舉考績之事。更不當列於漕運門。土貢考內所載明制。其時雖已歸折於一條鞭之法。然尚有解赴內府之項。載於明會典者甚詳。乃皆脫略。選舉考內所載邵元節李孜省。乃一時恩倖。不當別立方伎選舉一門。學校考內所載州縣書院。元制官置山長。猶屬學校之支流。明則處處私置。志書尚不能悉登。此書乃泛載之。殊爲宂濫。職官考內載元職官僅本元史。其上京分署。載於析津志諸書甚詳。見元人集者尤夥。乃皆漏略。諡法考祇引史記。餘多挂漏。卽朱謀㙔所輯諸篇。萬曆初尚存。不容嘉靖末不見。亦爲挂漏。經籍考內所載南宋諸人文集。尚不及文淵閣書目之半。金人文集。載於中州集小傳者。百有餘家。所載僅十之一二。而琵琶記水滸傳。乃俱著錄。宐爲後來論者之所譏。六書考全鈔鄭樵六書略。又錄唐韻及宋禮部韻略各序。毫無斷制。所載法帖。僅明代所刻寶賢堂帖十數則。又旣立經籍考一門。復於六書考內。複載宇學書法各書。更爲舛雜。至於釋家一門。本可不立。旣已立之。而宗律二門。未能分晰。列釋家法嗣一門。而二祖六祖以下。㫄出法嗣。又未能詳敍。殆進退無據矣。自明以來。以馬氏書止於宋嘉定中。嘉定後事蹟典故。未有彙爲一編者。故多存圻書以備檢閱。今蒙睿鑒高懸。洞知是編之舛陋。特詔儒臣。重爲纂輯。業已勒有成書。圻之舊笈。竟以覆瓿可也。<br/>
<!--no:--></p><blockquote>案此書雖續文獻通考。而體例迥殊。故文獻通考入故事。此則改隸類書。<br/>
</blockquote>
</div></body>
</html>