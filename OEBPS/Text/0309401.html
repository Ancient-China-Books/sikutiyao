<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 楚辭類 山帶閣註楚辭 六卷 楚辭餘論 二卷 楚辭說韻 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->楚辭類
</font><h2>
<!--ti:-->山帶閣註楚辭 六卷
<!--ti:-->楚辭餘論 二卷
<!--ti:-->楚辭說韻 一卷
</h2>
<!--ed:-->通行本
<p>
<!--no:-->國朝蔣驥撰。驥字涑塍。武進人。是書自序。題康熙癸巳。而餘論上卷。有庚子以後。復見安溪李氏離騷解義之語。蓋餘論又成於註後也。註前冠以史記屈原列傳。沈亞之屈原外傳。楚世家節略。以考原事蹟之本末。次以楚辭地理。列爲五圖。以考原涉歷之後先。所註卽據事蹟之年月。道里之遠近。以定所作之時也。雖穿鑿附會。所不能無。而徵實之談。終勝懸斷。餘論二卷。駁正註釋之得失。考證典故之同異。其閒詆訶舊說。頗涉輕簿。如以少司命爲月下老人之類。亦幾同戲劇。皆乖著書之體。而汰其宂蕪。簡其精要。亦自瑕不掩瑜。說韻一卷。分以字母。通以方音。又博引古音之同異。每部列通韻叶韻同母叶韻三例。以攻顧炎武毛奇齡之說。夫雙聲互轉四聲遞轉之二例。沙隨程迥已言之。非驥之剏論。然實不知先有聲韻。後有字母。聲韻爲古法。字母爲梵學。而執末以繩其本。至於五方音異。自古已然。不能謂之不協。亦不能執以爲例。黃庭堅詞用蜀音。以笛韻竹。林外詞用閩音。以掃韻鎖。是可據爲典要。謂宋韻盡如是乎。又古音一字而數叶。亦如今韻一字而重音。佳字佳麻竝收。寅字支眞竝見。是卽其例。使非韻書俱在。亦將執其別音。攻今韻之部分乎。蓋古音本無成書。不過後人參互比校。擇其相通之多者。區爲界限。猶之九州列國。今但能約指其地。而不能一一稽其犬牙相錯之形。驥不究同異之由。但執一二小節。遽欲變亂其大綱。亦非通論。以其引證浩博。中亦閒有可採者。故仍從原本。與餘論竝附錄焉。<br/>
</p></div></body>
</html>