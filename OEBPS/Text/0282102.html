<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 御定子史精華 一百六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->御定子史精華 一百六十卷
</h2>
<p>
<!--no:-->康熙末聖祖仁皇帝敕修。雍正五年世宗憲皇帝御定頒行。四庫之中。惟子史最爲浩博。亦最爲蕪雜。蓋紀傳編年以外。凡稗官野記。皆得自託於史。儒家以外。凡異學方技。皆得自命爲子。學者雖病其宂濫。而資考證廣學問者。又錯出其中。不能竟廢。卷帙所以日繁也。或寒門細族。艱於購求。或僻壞窮鄕。限於耳目。則涉覽有所不能徧。或貪多務得。不別瑕瑜。或嗜異喜新。偏矜荒誕。則持擇有所不能精。於是删纂之學興焉。然摘錄之本。如庾仲容之子鈔。（案子鈔世無傳本。其文散見永樂大典中。）馬總之意林。簡略不詳。錢端禮之諸史提要。疎陋寡緒。楊侃之兩漢博聞。林銊之漢雋。偏舉不全。卽洪邁之經子法語。諸史精語。呂祖謙之十七史詳節。亦未爲善本。明人所輯。叢脞彌甚。益自鄶無譏。聖祖仁皇帝嘉惠藝林。特命纂輯此編。俾共知津逮。分三十類。子目二百八十。凡名言雋句。採掇靡遺。大書以標其精要。分註以詳其首尾。元元本本。條理秩然。繁簡得中。翦裁有法。守茲一帙。可以富擬百城。於子史兩家。誠所謂披沙而簡金。集腋而爲裘矣。<br/>
</p></body>
</html>