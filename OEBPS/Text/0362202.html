<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 薛文淸集 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->薛文淸集 二十四卷
</h2>
<!--ed:-->大學士于敏中家藏本
<p>
<!--no:-->明薛瑄撰。瑄有讀書錄。已著錄。是集爲其門人關西張鼎所編。初瑄集未有刊本。瑄孫刑部員外郎禥。以稾付常州同知謝庭桂。雕版未竟而罷。宏治己酉。監察御史楊亨。得其稾於毘陵朱氏。鼎又從亨得之。字句舛譌。多非其舊。因重爲校正。凡三易稾而成書。共得詩文一千七百篇。釐爲二十四卷。鼎自爲序。引朱子贊知子布帛之文。菽粟之味二語爲比。殆無愧詞。考自北宋以來。儒者率不畱意於文章。如邵子擊壤集之類。道學家謂之正宗。詩家究謂之別派。相沿至莊㫤之流。遂以太極圈兒大。先生帽子高。送我兩包陳福建。還他一匹好南京等句。命爲風雅嫡派。雖高自位置。遞相提倡。究不足以厭服人心。劉克莊集。有吳恕齋文集序曰。近世貴理學而賤詩賦。閒有篇詠。率是語錄講義之押韻者耳。則宋人已自厭之矣。明代醇儒。瑄爲第一。而其文章雅正。具有典型。絕不以俚詞破格。其詩如翫一齋之類。亦閒涉理路。而大致沖澹高秀。吐言夭拔。往往有陶韋之風。蓋有德有言。瑄足當之。然後知徒以明理載道爲詞。常談鄙語。無不可以入文者。究爲以天言文固陋。非篤論也。<br/>
</p></div></body>
</html>