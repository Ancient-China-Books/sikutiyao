<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十四 雜家類存目十一 天學初函 五十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十四
<!--sf:-->雜家類存目十一
</font><h2>
<!--ti:-->天學初函 五十二卷
</h2>
<!--ed:-->兩江總督採進本
<p>
<!--no:-->明李之藻編。之藻有頖宮禮樂疏。已著錄。初西洋人利瑪竇入中國。士大夫喜其得博辯。翕然趨附。而之藻與徐光啓。信之尤篤。其書多二人所傳錄。因裒爲此集。書凡十九種。分理器二編。理編九種。曰西學凡一卷。曰畸人十論二卷。曰交友論一卷。曰二十五言一卷。曰天主實義二卷。曰辨學遺牘一卷。曰七克七卷。曰靈言蠡勺二卷。曰職方外紀五卷。器編十種。曰泰西水法六卷。渾蓋通憲圖說二卷。曰幾何原本六卷。曰表度說一卷。曰天問略一卷。曰簡平儀說一卷。曰同文算指前編二卷。通編八卷。曰圜容較義一卷。曰測量法義一卷。測量異同一卷。句股義一卷。其理編之職方外紀。實非言理。蓋以無類可歸。而綴之於末。器編之測量異同。實自爲卷帙。而目錄不列。蓋附於測量法義也。西學所長。在於測算。其短則在於崇奉大主。以炫惑人心。所謂自天地之大。以至蠕動之細。無一非天主所手造。悠謬姑不深辨。卽欲人舍其父母而以天主爲至親。後其君長而以傳天主之教者執國命。悖亂綱常。莫斯爲甚。豈可行於中國者哉。之藻等傳其測算之術。榞不失爲節取。乃併其惑誣之說刊而布之。以顯與六經相齟齬。則傎之甚矣。今擇其器編十種。可資測算者。別著於錄。其理編則惟錄職方外紀。以廣異聞。其餘概從屏斥。以示放絕。併存之藻總編之目。以著左袒異端之罪焉。<br/>
</p></body>
</html>