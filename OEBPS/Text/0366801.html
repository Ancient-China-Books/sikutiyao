<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 遵巖集 二十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->遵巖集 二十五卷
</h2>
<!--ed:-->兩淮鹽政採進本
<p>
<!--no:-->明王愼中撰。愼中字道思。晉江人。嘉靖丙戌進士。官至河南布政使參政。事蹟具明史文苑傳。正嘉之際。北地信陽。聲華藉甚。教天下無讀唐以後書。然七子之學。得於詩者較深。得於文者頗淺。故其詩能自成家。而古文則鉤章棘句。剽襲秦漢之面貌。遂成僞體。史稱愼中爲文。初亦高談秦漢。謂東京以下無可取。已而悟歐曾作文之法。乃盡焚舊作。一意師仿。尤得力於曾鞏。唐順之初不服其說。久乃變而從之。壯年廢棄。益肆力於文。演迤詳贍。卓然成家。與順之齊名。天下稱之曰王唐。李攀龍王世貞力排之。卒不能掩也。其詩則初爲藻豔之格。歸田以後。又雜入講學之語。頹然自放。亦與順之相似。朱彝尊明詩綜。乃謂其五言文理精密。嗣響顏謝。而論者輒言文勝於詩。未爲知音。今考集中五言如遊西山普光寺。睡起登金山。遊大明湖諸篇。固皆邃穆簡遠。七言如每夜猿聲如舍裏。四時山色在城中。萬井遙分初日下。羣山微見遠煙中。琴聲初歇月掛樹。蓮唱微聞風滿川。亦頗有風調。然綜其全集之詩。與文相較。則淺深高下。自不能掩。文勝之論。殆不盡誣。彝尊之論。不揣本而齊其末矣。愼中集舊有玩芳堂摘稾。遵巖家居諸刻。率雜以少作。是本乃隆慶辛未。愼中子同康及壻莊國禎。稍爲芟削重鋟。較爲精整。惟簡端洪朝選序。稱詩文四十卷。此本止二十五卷。目錄卷數。亦多改補。未喻其故。成刻成之後。又爲簡汰歟。<br/>
</p></div></body>
</html>