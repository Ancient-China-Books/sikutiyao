<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二附錄 內外服制通釋 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二附錄
</font><h2>
<!--ti:-->內外服制通釋 七卷
</h2>
<!--ed:-->兩淮鹽政採進本
<p>
<!--no:-->宋車垓撰。垓字經臣。天台人。咸淳中由特奏名授迪功郎浦城縣尉。以年老不赴。德祐二年卒。垓及從兄若水。皆受業於季父安行。安行受業於陳埴。埴受業於朱子。故垓是書。一仿文公家禮。而補其所未備。有圖有說有名義有提要。凡正服義服加服降服。皆推闡明晰。具有條理。牟楷序謂家禮著所當然。此釋其所以然。蓋不誣也。朱彜尊經義考曰。車氏書。余所儲者。闕第八卷以後。卷八書目。爲三殤以次降服。應服期而殤者。降服大功小功。應服大功而殤者。降服小功。應服小功而殤者。降服緦麻。卷九爲深衣疑義。其標題則仍稱九卷。注存而不注闕。蓋未敢斷後二卷之必佚。然今所傳寫。皆與彜尊本同。則此二卷已佚矣。據馬良驥所作垓行狀。其深衣疑義。本別爲一書。特附錄於此書之後。良驥所舉。用皇氏廣頭在下之注。以續衽爲裳之上衣之㫄者。說亦頗核。惜其全文不可睹也。<br/>
</p></div></body>
</html>