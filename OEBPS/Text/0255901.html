<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 研北雜志 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->研北雜志 二卷
</h2>
<!--ed:-->內府藏本
<p>
<!--no:-->元陸友撰。友有墨史。已著錄。友嘗取漢上題襟集所載段成式語。自號研北生。因以名其雜著。前有元統二年二月自序。稱元統元年冬還自京師。索居吳下。追憶所欲言者。命其子錄藏。蓋虞集柯九思同薦友於朝。會二人去職。友亦罷歸時也。所錄皆軼文瑣事。友頗精賞鑒。亦工篆隸。故關於書畫古器者爲多。中亦頗有考證。如解李商隱之金蟾齧鎖句。辨徐鍇說文繫傳之獮字禰字互相矛盾。援北史證馬定國以石鼓出宇文周之非。引鄭康成之說。證傳註稱錯簡之語。皆有可採。至謂仉姓出梁四公子傳。不知孟母先氏仉。以王明淸字仲言。謂本張華答何劭詩。其言明且淸句。不知禮記先有此文。則偶然疎舛也。徐顯稗傳。載友撰研史墨史印史。不載此書。此本出自陳繼儒家。末有舊跋。已稱字多譌脫。繼儒刻入晉祕笈中。更失校讎。如皇象天發神讖碑事一條。上下卷其文複見。則顚倒錯亂可知矣。錢曾讀書敏求記稱有柯柘湖校本。項藥師刊本。今皆未見也。<br/>
</p></body>
</html>