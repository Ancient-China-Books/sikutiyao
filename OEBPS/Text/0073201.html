<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 大學疏義 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->大學疏義 一卷
</h2>
<!--ed:-->浙江巡撫採進本
<p>
<!--no:-->宋金履祥撰。履祥有尚書考註。已著錄。履祥籍隸蘭溪。於王柏爲同郡。故受業於王柏。然柏之學。其詆毀聖經。乖方殊甚。履祥則謹嚴篤實。猶有朱子之遺。初朱子定大學章句。復作或問以申明之。其後章句屢改。而或問則不復改。故前後牴牾。學者猶有所疑。履祥因隨其章第。作疏義以暢其旨。並作指義一篇。以括其要。柳貫嘗爲之序。朱彝尊經義考。於二書皆註未見。但據一齋書目著於錄。此本爲金氏裔孫所刊。蓋出於彝尊輕義考之後。然僅存此疏義一卷。其指義及貫序。則並佚之矣。書中依文詮解。多所闡發。蓋仁宗延祐以前。尚未復科舉之制。儒者多爲明經計。不爲程試計。故其言切實。與後來時文講義異也。<br/>
</p></div></body>
</html>