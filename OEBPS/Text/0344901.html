<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 廬山集 五卷 英溪集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->廬山集 五卷
<!--ti:-->英溪集 一卷
</h2>
<!--ed:-->永樂大典本
<p>
<!--no:-->宋董嗣杲撰。嗣杲履貫未詳。考集中元宵懷鄕詩。有淸河坊裹燈宵月。負却東風已兩年句。又抵北新橋詩。有歸逢鄕井心纔穩句。案咸淳臨安志。淸河坊在臨安府左一北廂。北新橋在餘杭門外。則嗣杲殆杭州人歟。以詩中自誌歲月出處考之。廬山集乃其於宋理宗景定二三年閒榷茶九江富池時所作。英溪集則爲武康令時所作。中有甲戌大水詩。案宋史五行志。有咸淳十年八月安吉武康大水事。正與相合。時瀛國公已卽位。距宋亡僅二年。而嗣杲亦遂於是年任滿代去。其卒歲雖不可考。而兩集之中。無一仕元之顯證。則仍當繫之宋人。西湖志載有道士董嗣杲。蓋卽其人。國亡後隱於黃冠矣。其集爲諸家書目所未載。獨明焦竑國史經籍志。有嗣杲廬山集。而闕著其卷數。今據永樂大典所錄。有題廬山集者。又有題英溪集者。是嗣杲本有二集。但其名不顯。集亦久絕流傳。今觀集中。多與葛秋嚴唱和詩。秋巖卽葛慶龍。爲宋末高尚之士。見於鎦績霏雪錄。則嗣杲亦必勝流。又有題周伯弜手澤詩。推挹甚至。則其詩亦江湖集派。然吐屬新穎。無鄙俚瑣碎之態。固非江湖游士所及也。謹甄次裒輯。依仿原目。分爲廬山集五卷。英溪集一卷。著之於錄。庶論宋元閒詩人者。猶得有所稽考。至若富池客中諸作。應編入廬山集者。永樂大典。或標英溪集。當由繕寫之誤。今竝詳悉考正。俾各從其類焉。<br/>
</p></div></body>
</html>