<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 辛巳泣蘄錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->辛巳泣蘄錄 一卷
</h2>
<!--ed:-->浙江吳玉墀家藏本
<p>
<!--no:-->宋趙與〓撰。與〓宗室子。官蘄州司理。權通判事。寧宗嘉定十四年。金兵圍蘄州。與〓偕郡守李誠之拒守。時朝命權殿前司職事馮榯。將兵應援。榯逗遛不進。誠之等竭力捍禦。凡二十五日而城陷。誠之及其僚佐家屬皆死之。與〓全家十五人。亦並歿於難。僅以身免。其後事定。乃爲是錄。具詳被兵始末。同時與難諸人。朝廷襃贈。誠之等勘狀告詞。一一備錄。按與〓宋史李誠之傳作與裕。蓋〓轉爲褣。因譌爲裕。又載與〓率民兵百餘人。奪關外出云云。與是編所言單身出城。及於積屍中死而復活。夜半奔從南門之語。俱有異同。且十五人作十六人。其數亦不相合。疑十五人之數。當以自敍爲據。其奪關外出。則自敍諱之也。<br/>
</p></div></body>
</html>