<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 漁墅類稾 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->漁墅類稾 八卷
</h2>
<!--ed:-->永樂大典本
<p>
<!--no:-->宋陳元晉撰。元晉宋史無傳。惟江西通志。載其字明父。崇仁人。登嘉定四年進士。初授雩都尉。遷知福州融州。累官邕管安撫使。嘗建漁墅書院。因以名集。然考趙汸東山存稾。有虞集行狀。稱集之祖解組過臨川。寓公陳元晉之夫人爲其女弟。因迎以歸。則元晉亦蜀人。僑居崇仁。通志尚考之未詳也。焦竑經籍志。載有元晉漁墅類稾十卷。諸家悉不著錄。令檢永樂大典中。尚存雜文八十餘首。各體詩一百一十餘首。謹以類編輯。釐爲八卷。江西志稱元晉嗜學好義。爲德於鄕人者甚多。歷官所至。俱著政績。今觀集中。如乞差甲首科劄子。則極論當時賦役之弊。上曾知院書。則力陳上流防江之策。且謂天下非事功難立之爲憂。而人心不睦之可畏。又謂邊遽戒警。則號召郡國不教之卒。坐糜粟於長江以南。謂之警報。及日遠則散遣解弛。又復置之度外。自開國以來。同一痼病。其於南宋廢弛聚訟之象。指陳痛切。可謂深中膏肓。又上魏了翁啓。有云善類之勢不振。付之乍佞乍賢。正論之脈僅存。聽其自嗚自息。以奔趨爲捷徑。以軟熟爲圓機。習成脂韋。病入骨髓。皆憤世嫉俗之言。則知其生平必伉直不諧於時者。讀其遺文。猶可以見其人也。<br/>
</p></body>
</html>