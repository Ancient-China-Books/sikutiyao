<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->史部二十七
<!--sf:-->地理類四
</font><h2>
<!--ti:-->遊城南記 一卷
</h2><p>
<!--no:-->宋張禮撰。禮字茂中。浙江人。元祐元年。與其友楚人陳微明遊長安城南。訪唐代都邑舊址。因作此記。而自爲之註。凡門坊寺觀園囿村墟。及前賢遺迹。見於載籍者。敍錄甚備。如嘉話錄載慈恩寺題名。始於張莒。禮則引唐登科記。謂進士中有大中十三年及第之張台。而無張莒。又長安志載章敬寺本魚朝恩莊。後爲章敬皇后立寺。故以爲名。禮則以宋代寺基。與志所載地理不同。而疑其已非古址。皆能據所目見而考辨之。其徵據頗爲典核。所列金石碑刻名目。亦可與集古錄諸書。互相參證。每條下閒有續註。不知何人所增。中有金代年號。其薦福寺一條。又有辛卯遷徙之語。案辛卯爲金哀宗正大八年。史載是年四月。元兵克鳳翔。兩行省棄京兆。遷居民於河南。所云遷徙。當卽此事。蓋金宋元初人也。
</p><br/></div></body></html>