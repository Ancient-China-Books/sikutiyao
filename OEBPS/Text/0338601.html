<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十五 別集類十五 漫塘文集 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十五
<!--sf:-->別集類十五
</font><h2>
<!--ti:-->漫塘文集 三十六卷
</h2>
<!--ed:-->浙江鮑士恭家藏本
<p>
<!--no:-->宋劉宰撰。宰字平國。金壇人。紹熙元年進士。仕至浙東倉司幹官屬。北伐釁起。遂退居漫塘。閱三十年。屢薦不起。以直顯謨閣主管玉局觀。卒於家。朝廷嘉其節。賜諡文淸。事蹟具宋史本傳。宰著作甚富。淳祐初王遂裒其遺稾。十僅得四五。爲編訂作序。名曰前集。理宗收入祕閣。世遂無傳。明正德閒。大學士靳貴。從內閣鈔出。因授王臬鋟梓。釐爲三十六卷。卽此本也。宰秉性活淡。平生無他嗜好。惟書靡所不讀。所爲文章。淳古質直。不事藻飾。而自然暢達其漫塘一賦。尤爲世所傳誦。又頗事講學。當爲眞州司法時。方禁仕者讀周程氏書。宰堅不肎署狀。亦多從朱子門人游。本傳稱所著別有語錄十卷。今已久佚。其議論遂不可復考。然觀此一集。其宗旨已大略見矣。語錄卽不存可也。<br/>
</p></div></body>
</html>