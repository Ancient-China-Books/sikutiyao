<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 文心雕龍輯註 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->文心雕龍輯註 十卷
</h2>
<!--ed:-->江蘇巡撫採進本
<p>
<!--no:-->國朝黃叔琳撰。叔琳有研北易鈔。已著錄。考宋史藝文志。有辛處信文心雕龍註十卷。其書不傳。明梅慶生註。麤具梗概。多所未備。叔琳因其舊本。重爲刪補。以成此編。其譌脫字句。皆據諸家校本改正。惟宗經篇末附註。極論梅本之舛誤。謂宜從王惟儉本。而篇中所載。乃仍用梅本。非用王本。殊自相矛盾。所註如宗經篇中書實紀言。而訓詁茫昧。通乎爾雅。則文義曉然句。謂爾雅本以釋詩。無關書之訓詁。案爾雅開卷第二字。郭註卽引尚書哉生魄爲證。其他釋書者不一而足。安得謂與書無關。詮賦篇中拓宇於楚詞句。拓宇字出顏延年宋郊祀歌。而改爲括宇。引西京雜記所載司馬相如賦家之心包括宇宙語爲證。割裂牽合。亦爲未協。史傳篇中徵賄鬻筆之愆。公理辨之究矣句。公理爲仲長統字。此必所著昌言中。有辨班固徵賄之事。今原書已佚。遂無可考。觀劉知幾史通。亦載班固受金事。與此書同。蓋昌言唐時尚存。故知幾見之也。乃不引史通互證。而引陳壽索米事爲註。與前漢書何預乎。又時序篇中論齊無太祖中宗。序志篇中論李充不字宏範。皆不附和本書。而指瑕篇中西京賦稱中黃賁獲之疇。薛綜繆註謂之閹尹句。今文選薛綜註中。實無此語。乃獨不糾彈。小小舛誤。亦所不免。至於徵聖篇中四象精義以曲隱句。註引易有四象所以示也。又引朱子本義。曰四象謂陰陽老少。案繫辭易有四象。孔疏引莊氏曰。四象。謂六十四卦之中有實象。有假象。有義象。有用象。爲四象也。又引何氏說。以天生神物八句爲四象。其解兩儀生四象。則謂金木水火秉天地而有。是自唐以前。均無陰陽老少之說。劉勰梁人。豈知後有邵子易乎。又秉文之金科句。引揚雄劇秦美新金科玉條。又引註曰謂法令也。言金玉佞詞也。案李善註曰。金科玉條。謂法令。言金玉貴之也。此云佞詞。不知所據何本。且在劇秦美新。猶可謂之佞詞。此引註徵聖篇。而用此註。不與本意剌謬乎。其他如註宗經篇。三墳五典。八索九丘。不引左傳。而引僞孔安國書序註。諧讔篇荀卿蠶賦。不引荀子賦篇。而引明人賦苑。尤多不得其根柢。然較之梅註。則詳備多矣。<br/>
</p></div></body>
</html>