<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 灌園集 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部八
<!--sf:-->別集類八
</font><h2>
<!--ti:-->灌園集 二十卷
</h2>
<!--ed:-->永樂大典本
<p>
<!--no:-->宋呂南公撰。南公字次儒。南城人。宋史文苑傳。稱其於書無所不讀。於文不肎綴輯陳言。熙寧中士方推崇馬融王肅許愼之業（按熙寧中科舉所用。乃王安石三經新義。及字說。非馬融王肅許愼之學。此語殊爲乖妄。宋史荒陋。此亦一端。謹附糾其謬於此。）剽掠臨摹南公度不能逐時好。一試禮闈不偶。退築室灌園不復以進取爲意。元祐初立十科薦士。中書舍人曾肇。上疏薦其不事俗學。安貧守道。堪充師表。廷議欲命以官。未及而卒。陳振孫書錄解題。稱南公欲修三國志。名其齋曰袞斧。將成而南公卒。書亦不傳。惟其子郁編次遺文爲三十卷。然刊版久佚。流傳遂絕。僅存鈔本呂次儒集一卷。惟錄麻姑山詩二十四首。福山詩一首。及錢鄧州不燒紙鏹頌。義鷹志。龍母墓三篇。蓋後人從宋文鑑及麻姑山志鈔撮而成。十不存一。今據永樂大典所載。裒輯薈萃。篇帙尚夥。謹依類排次。釐爲二十卷。雖不必盡符原數。視世所傳本則賅備多矣。南公與汪祕校論文書。自言於莊列六經百家十八代史。因文見道。沈酣而演繹之。私心自許。謂文學之事。雖使聖人復生。不得廢吾所是。惟當勒成一書。俟之百世。又曰。堯舜以來。揚馬以前。與夫韓柳之作。此某所謂文者。若及場屋詭僞劫剽穿鑿猥宂之文。則某之所恥者。必若黃河泰山。峻厚高簡。渾灝奔注。與天地齊同。而日月不能老之者。此某之所以究心。今讀其集。雖所言不無過夸。然其覃精殫思。以力追秦漢。要亦毅然不惑於俗學者也。<br/>
</p></body>
</html>