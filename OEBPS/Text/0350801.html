<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 勤齋集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->勤齋集 八卷
</h2>
<!--ed:-->永樂大典本
<p>
<!--no:-->元蕭𣂏撰。𣂏字維斗。奉元人。歷官集賢學士國子祭酒。諡貞敏。事蹟具元史儒林傳。𣂏卒於仁宗延祐五年。詩文多散佚。順帝至正四年。蘇天爵官西臺。始裒輯其遺稾。得文八十篇。詩二百六十首。樂府二十八篇。分爲十五卷。官爲刊版於淮東。蓋距𣂏之歿。幾三十年矣。自明以來。刊版久佚。惟永樂大典所載。尚存崖略。謹依類編輯。得文四十二首。詩二百六十一首。詞四首。釐爲八卷。按焦竑國史經籍志。稱蕭𣂏勤齋貞敏集。而永樂大典。但題作勤齋集。頗不相合。然姚廣孝等修輯永樂大典。距至正刊版時未遠。其所據本。當卽天爵所編。不容有誤。殆焦竑誤增其文也。又按天爵滋溪集。載𣂏墓誌銘一首。稱𣂏於六經百氏無不通。尤精三禮及易。且邃於六書。初鑿土室終南山下。以經傳列左右。思索其義。至於忘寐者三十年。乃表裏洞徹。關輔自許衡倡明理學之後。𣂏實繼之。爲文悉本諸經。元史亦稱𣂏制行甚高。眞履實踐。其教人必自小學始。爲文辭立意精深。言近指遠。一以洙泗爲本。濂洛考亭爲據爲一代醇儒。今考其文。氣格雖不甚高。而質實簡潔。往往有關名教。其辭儒學提舉書。及辭免祭酒司業等狀。尤可見其出處進退之大節。詩非所長。而陶冶性靈。絕去纎穠流派。亦足覘其志趣之高焉。<br/>
</p></body>
</html>