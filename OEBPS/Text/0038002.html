<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周禮訓纂 二十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮訓纂 二十一卷
</h2>
<!--ed:-->福建巡撫採進本
<p>
<!--no:-->國朝李鍾倫撰。鍾倫字世得。安溪人。康熙癸酉舉人。未仕而卒。此書自天官至秋官。詳纂注疏。加以訓義。惟闕考工記不釋。蓋以河閒獻王所補。非周公之古經也。書後有乾隆丁丑其子廣平府知府淸馥跋。稱鍾倫初受三禮於其叔光坡。康熙癸酉鄉薦公車後日侍其父光地於京邸。及光地出督順天學政。復遷直隸巡撫。十餘年中。鍾倫皆隨行。得其指授。又多與宣城梅文鼎長洲何焯宿遷徐用錫河閒王之銳同里陳萬策等。互相討論。故其學具有本源。凡所詮釋。頗得周官大義。惟於名物度數。不甚加意。故往往考之弗詳。如巾車重翟錫面朱總。厭翟勒面繢總。安車彫面鷖總。皆有容蓋。注總以繒爲之。著馬勒。直兩耳與兩鑣。車衡輨亦宜有焉。容爲幨車。山東謂之裳幃。蓋如今小車蓋也。皆有容有蓋。則重翟厭翟謂蔽也。安車無蔽謂去飾也。鍾倫謂總惟當施馬。於車義無所取。考蔡邕獨斷曰。飛軨以緹油。廣八寸。長注地。左畫蒼龍。右畫白虎。繫軸頭。續漢輿服志曰。乘輿重牙斑輪升龍飛軨。注引辥綜東京賦注。飛軨以緹油廣八寸長注地繫軸頭。所云緹油。卽注所云總以繒爲之。所云軸頭。卽注所云輨。然則飛軨卽總之在車者。而鍾倫謂總惟飾馬。誤矣。鍾倫又謂容以繒結四旁之上際。其四旁之下際。則以翟爲蔽。考經文皆有容蓋。實兼承上重翟厭翟安車而言。但重翟厭翟二車。旣有容蓋。又有翟蔽兩旁。以畫飾。安車則惟有容蓋。而無翟飾耳。旣無翟飾。卽惟藉裳幃爲障蔽。裳幃之制。當四面圍合。上下通徹。故詩曰漸車帷裳。箋云帷裳童容也。方言。襜褕江淮南楚謂之𧝎褣。童容與𧝎褣義同。蓋𧝎褣長襦。上下相連以覆體。車之帷裳。垂覆上下。形相似也。又士昬禮。婦車亦如之。有裧。注裧車裳幃。續漢輿服志注。舊典傳車驂駕乘赤帷裳。唯郭賀爲冀州敕去襜帷。釋名衽襜也。在旁襜襜然。云襜帷。蓋如裳衽下垂也。凡此皆同於巾車之安車。但有帷裳。無重翟厭翟者也。如鍾倫所云帷裳但結四旁之上際。其四旁下際。以翟爲蔽。則安車但蔽上際。不復蔽下際矣。釋名曰容車。婦人所載小車也。其蓋施帷。以隱蔽其形容也。若容但蔽上際。不及下際。豈能隱蔽形容乎。如此之類。頗爲疎舛。然如辨禘祫祉稷學校諸篇。皆考證詳核。又如司馬法謂革車一乘。甲士三人。步卒七十二人。鍾倫據蔡氏說。謂一乘不止甲士三人步卒七十二人。此是輕車用馬馳者。更有二十五人將重車在後。今考新書。攻車七十五人。前拒一隊。左右角二隊。守車一隊。炊子十人。守裝五人。廐養五人。樵汲五人。共二十五人。攻守二乘。共百人。又尉繚子伍制。令軍中之制。五人爲伍。伍相保也。十人爲什。什相保也。五十人爲屬。屬相保也。百人爲閭。閭相保也。起於五人。訖於百人。蓋軍中之制。自一乘起。此皆一乘百人之明驗。足證其說之精核。又明於推步之術。訓大司徒土圭之法。謂百六十餘里。景已差一寸。亦得諸實測。非同講學家之空言也。<br/>
</p></div></body>
</html>