<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部十四
<!--sf:-->醫家類二
</font><h2>
<!--ti:-->推求師意 二卷
</h2><p>
<!--no:-->明戴原禮撰。原禮卽校補朱震亨金匱鉤元者也。是編本震亨未竟之意。推求闡發。筆之於書。世無傳本。嘉靖中祁門汪機。覩其本於歙縣。始錄之以歸。機門人陳桷。校而刊之。其名亦機所題也。考李濓醫史。有原禮補傳。稱平生著述不多見。僅有訂正丹溪先生金匱鉤元三卷。閒以己意附於後。又有證治要訣證治類方類證用藥總若干卷。皆隱括丹溪之書而爲之。然則此二卷者。其三書中之一歟。原禮本震亨高弟。能得師傳。故所錄皆祕旨微言。非耳剽目竊者可比。震亨以補陰爲主。世言直補眞水者。實由此開其端。書中論議。大率皆本此意。然俗醫不善學震亨者。往往矯枉過直。反致以寒涼殺人。此書獨能委曲圓融。俾學者得其意而不滋流弊。亦可謂有功震亨者矣。
</p><br/></div></body></html>