<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 析酲漫錄 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->析酲漫錄 六卷
</h2>
<!--ed:-->浙江巡撫採進本
<p>
<!--no:-->明陳懋仁撰。懋仁有年號韻編。已著錄。是書成於萬曆壬子。大意欲以考證見長。而捃摭殘剩。多無根據。蓋學楊愼而不成者也。好謂對牛彈琴爲俗諺。引李石面牛鼓簧爲證。不知此漢牟融理惑論中所載公儀休事。今在宏明集中。非諺語也。謂鬭百草始於周。引申培詩傳爲證。不知爲豐坊僞作也。胃西王母爲國名。是矣。而曰漢武時西王母必其種落。不知漢武內傳所云西王母。實造爲神仙之說。非如舜時貢環而來者也。謂高似孫緯略。誤以燒香爲始佛圖澄。是矣。乃不引博山香爐證始於漢。而引法苑珠林由余對秦穆公燒香供佛。是以釋氏妄談。執爲典故也。其引周穆王於五臺山造寺。供養文殊。證佛寺不始於漢。病亦同。此其尤無謂者。如云人知左太沖十年乃成。而不知張平子二京賦成亦十年。又云人知始皇博浪沙中爲盜所驚。大索十日。而不知蘭池爲所窘大索二十日。又去人知斷機教子有孟母。而不知斷機厲夫有樂羊妻。此與徐渭路史載劉歆爲劉向之子以爲異聞。同一弇陋。觀其於諸書之中。最推重韻府羣王。可知其學問所由來矣。惟辨通幽記之李伯禽在貞元五年。必非李白之子。與引釋名駁太平禦覽過所之誤。差可取耳。<br/>
</p></div></body>
</html>