<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->史部三十一
<!--sf:-->地理類存目四
</font><h2>
<!--ti:-->新河初議 一卷
</h2><p>
<!--no:-->不著編輯者名氏。明正德閒。河決徐沛。運道淤塞。特起盛應期往治之。應期建議於昭陽湖東北。進江家口。南出留城口。開濬百四十餘里。較疏舊河力省而利永。計需夫六萬五千人。銀二十萬兩。剋期六月告成。時。胡世寧行取進京。道經沛縣。親覩情形。因上疏與應期議合。興役垂成。爲言者所沮而罷。應期坐奪職。史稱後三十年朱衡循新河故跡成之。運道終蒙其利。則是擧不爲無見。而言者爲媢嫉之口可知矣。此編載世寧及應期原議開河疏。竝世寧請與應期同罪疏。以見一事之始末。以其事未竟功。故但曰新河初議也。應期字新徵。吳江人。宏治癸丑進士。官至右副都御史。事蹟具明史本傳。世寧有奏議。已著錄。
</p><br/></div></body></html>