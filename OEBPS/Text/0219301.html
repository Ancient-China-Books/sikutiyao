<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 歷算全書 六十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->歷算全書 六十卷
</h2>
<!--ed:-->浙江汪啓淑家藏本
<p>
<!--no:-->國朝梅文鼎撰。文鼎字定九。宣城人。篤志嗜古。尤精歷算之學。康熙四十一年。大學士李光地。嘗以其歷學疑問進呈。會聖祖仁皇帝南巡。於德州召見。御書積學參微四字賜之。以年老遣歸。嗣詔修樂律歷算書。下江南總督。徵其孫瑴成入侍。及律呂正義書成。復驛致命校勘。後年九十餘。終於家。特命織造曹頫。爲經紀其喪。至今傳爲稽古之至榮。所著歷算諸書。李光地嘗刻其七種。餘多晚年纂述。或已訂成帙。或略具草稿。魏荔彤求得其本。以屬無錫楊作枚校正。作枚遂附以己說。並爲補所未備而刊行之。凡二十九種。名之曰歷算全書。然序次錯雜。未得要領。謹重加編次。以言歷者居前。而以言算者列於後。首曰歷學疑問。論歷學古今疎密。及中西二法與回回歷之異同。卽嘗蒙聖祖仁皇帝親加點定者。謹以冠之簡編。次曰歷學疑問補。亦雜論歷法綱領。次曰歷學問答。乃與一時公卿大夫。以歷法往來問答之詞。次曰弧三角舉要。乃用渾象表弧三角之形式。次曰環中黍尺。乃弧三角以量代算之法。次曰歲周地度合考。乃考高卑歲實。及西國年月地度弧角里差。次曰平立定三差說。推七政贏縮之故。次曰冬至考。用統天大明授時三法。考春秋以來冬至。次曰諸方日軌。乃以北極高二十度至四十二度各地日軌。各按時節。爲立成表。次曰五星紀要。總論五星行度。次曰火星本法。專論火星遲疾。次曰七政細章。載推步日月五星法。及恆星交宮過度之術。次曰揆曰候星紀要。列直隸江南河南陝西四省表景。並三垣列宿經緯。定爲立成表。次曰二銘補註。乃所解仰儀銘。及簡儀銘。次曰歷學駢枝。乃所註大統歷法次曰交會管見。乃以交食方位。向稱南北東西者。改爲上下左右。次曰交食蒙求。乃推算法數。次曰古算衍略。次曰籌算次曰筆算。次曰度算釋例。俱爲步算之根源。次曰方程論。次曰句股闡微。次曰三角法舉要。次曰解割圜之根。次曰方圓冪積。次曰幾何補編。次曰少廣拾遺。次曰塹堵測量。皆以推闡算法。或衍九章之未備。或著今法之面形。或論中西形體之變化。或釋弧矢句股八線之比例。蓋歷算之術。至是而大備矣。我國家修明律數。探賾索隱。集千古之大成文鼎以草野書生。乃能覃思切究。洞悉源流。其所論著。皆足以通中西之旨。而折今古之中。自郭守敬以來。罕見其比。其受聖天子特達之知。固非偶然矣。<br/>
</p></body>
</html>