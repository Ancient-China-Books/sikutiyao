<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 巖下放言 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->巖下放言 三卷
</h2>
<!--ed:-->兩淮鹽政採進本
<p>
<!--no:-->宋葉夢得撰。其自崇慶節度使致仕。退居卞山時作也。陳振孫書錄解題作一卷。此本乃三卷。疑振孫書爲傳刻之譌。又明商維濬稗海中。別有蒙齋筆談二卷。題曰湘山鄭景望撰。其文全與此同。但删去數十條耳。厲鶚作宋詩紀事。稱景望爲元豐元祐閒人。所錄景望潁川一詩。亦卽此書之所載。此書舊無刻本。或疑其卽剽取景望書而作。然考書中稱先祖魏公。又稱余紹聖閒春試不第。又稱大觀初。余適在翰林。又稱在潁州時初自翰林免官。又稱余守許昌時。洛中方營西內。又稱遭錢塘兵亂。又稱余鎮福唐。又稱出入兵閒十餘年。所將數十萬。又稱余頃罷鎮建康。所述仕履。皆與夢得本傳相合。又稱嘗撰老子解論語釋言二書。今考書錄解題論語類有葉夢得論語釋言十卷。道家類中有葉夢得老子解二卷。併所載老子解中。生之徒十有三。死之徒十有三。本韓非子之說。以爲四支九竅云云。亦與此書相符。然則爲蒙齋筆談剽此書而作。非此書剽蒙齋筆談而作。確有明證。商維濬厲鶚蓋皆誤信僞書。考之未審矣。夢得老而歸田。耽心二氏。書中所述。多提倡釋老之旨。沈作喆王宗傳楊簡等之以禪說易。實萌芽於此。殊不可以立訓。然夢得學問博洽。又多知故事。其所記錄。亦頗有可採。宋人舊帙。姑存以備一家焉。<br/>
</p></div></body>
</html>