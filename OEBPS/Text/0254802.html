<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十一 雜家類五 腳氣集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十一
<!--sf:-->雜家類五
</font><h2>
<!--ti:-->腳氣集 二卷
</h2>
<!--ed:-->兩江總督採進本
<p>
<!--no:-->宋車若水撰。若水字淸臣。號玉峯山民。黃巖人。此書據其從子惟一跋。蓋成於咸淳甲戌。因病腳氣。作書自娛。故名曰腳氣集。書中論孟子集義章一條。下有細字夾注云。此二章是癸酉八月所書。今錄於此。則餘皆是冬所著也。若水少師事陳耆卿。學爲古文。晚乃棄去。改師陳文蔚。刻意講學。書中所謂篔窗先生者。耆卿號。克齋先生者。文蔚號也。故此書體例。頗與語錄相近。其論詩攻小序。論春秋。主夏正。論禮記。掊擊漢儒。皆堅持門戶之見。論周禮冬官。譏俞庭椿斷定撥置。其說甚正。然必證以周官尚存三百五十。謂冬官不亡。則仍留柯尚遷等割裂之根。論詩三百篇爲漢儒所僞託。與王柏之說相同。論禮記之畏壓溺。以畏爲疫氣傳染。尤爲杜撰。其論史謂諸葛亮之勸取劉璋。爲申明大義。其論文謂李邕諸碑。文不成文。理不成理。亦皆乖剌。然如論周禮載師乃園廛之征。非田賦之制。駁蘇洵說之誤。論春秋蔑之盟主程子盟誓結信先生不禁之說。及宋人盟于宿。主公羊以及爲與之說。宰咺歸賵。主直書天王而是非自見之說。均有裨經義。於朱子四書集註。服膺甚至。惟謂大學格物。難以訓至。當從玉篇舊訓。作比方思量之義。謂論語惟求則非邦也與以後。皆聖人之言。稍立異同。然大旨不殊。又謂詩集傳當於綱領之後。列諸家名氏。使之有傳。此書不比論孟。自和鳴摯別以下。皆是取諸家見成言語。若不得前人先有此訓。詩亦懵然。亦爲公論。其他論蔡琬十八拍之僞。論白居易長恨歌。非臣子立言之體。論文中子鼓蕩之什爲妄。論錢塘非吳境。不得有子胥之潮。論子胥鞭尸爲大逆。論王羲之帖不宣字。皆鑿然有理。論擊壤爲以杖擊地。論應劭註漢書。誤以夏姬爲丹姬。皆足以備一說。論杜鵑生子百鳥巢一條。雖未必果確。亦足以廣異聞也。<br/>
</p></div></body>
</html>