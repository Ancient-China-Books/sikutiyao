<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二 正史類二 南史 八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二
<!--sf:-->正史類二
</font><h2>
<!--ti:-->南史 八十卷
</h2>
<!--ed:-->內府刊本
<p>
<!--no:-->唐李延壽撰。延壽事蹟。附載新唐書令狐德棻傳。延壽承其父大師之志。爲北史南史。而南史先成。就正於令狐德棻。其乖失者。嘗爲改定。宋人稱延壽之書。删煩補闕。爲近世佳史。顧炎武日知錄又摘其李安民諸傳。一事兩見。爲紀載之疎。以今考之。本紀删其連綴諸臣事蹟。列傳則多删詞賦。意存簡要。殊勝本書。然宋齊梁陳四朝。九錫之文。符命之說。告天之詞。皆沿襲虛言。無關實證。而備書簡牘。陳陳相因。是芟削未盡也。且合累朝之書。勒爲通史。發凡起例。宜歸畫一。今延壽於循吏儒林隱逸傳。旣遞載四朝人物。而文學一傳。乃因宋書不立此目。遂始於齊之邱靈鞠。豈宋無文學乎。孝義傳搜綴湮落。以備闕文。而蕭矯妻羊氏。衞敬瑜妻王氏。先後互載。男女無別。將謂史不當有列女傳乎。況北史謂周書無文苑傳。遂取列傳中之庾信王襃入於文苑。則宋之謝靈運顏延之何承天裴松之諸人。何難移冠文苑之前。北史謂魏隋有列女傳。齊周竝無此篇。今又得趙氏陳氏附備列女。則宛陵女子等十四人。何難取補列女之闕。書成一手。而例出兩歧。尤以矛陷盾。萬萬無以自解者矣。蓋延壽當日。專致力於北史。南史不過因其舊文。排纂删潤。故其減字節句。每失本意。閒有所增益。又緣飾爲多。如宋路太后傳。較宋書爲詳。然沈約修史。工於詆毀前朝。而不載路太后飲酒置毒之事。當亦揆以前後恩慈。不應存此異說也。延壽採雜史爲實錄。又豈可盡信哉。然自宋略齊春秋梁典諸書盡亡。其備宋齊粱陳四史之參校者。獨賴此書之存。則亦何可盡廢也。<br/>
</p></body>
</html>