<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 壽親養老新書 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->壽親養老新書 四卷
</h2>
<!--ed:-->浙江汪啓淑家藏本
<p>
<!--no:-->第一卷爲宋陳直撰。本名養老奉親書。第二卷以後。則元大德中泰寧鄒鈜所續增。與直書合爲一編。更題今名。直於元豐時爲泰州興化令。文獻通考。載有直所著奉親養老書一卷。而此本則題曰養老奉親書。其文互異。然此本爲至正中浙江刊本。猶據舊帙翻雕。不應標題有誤。蓋通考傳寫倒置也。鈜號冰壑。又號敬直老人。書中稱其曾祖曰南谷。叔祖曰樸菴。以福建通志考之。南谷爲宋參知政事應龍。樸菴爲宋江西提刑應博。皆有名於時。據周應紫序。稱爲總管鄒君。又稱其官中都時。則鈜亦曾登仕版者。特通志不載。其仕履不可詳考矣。直書自飲食調治。至簡妙老人備急方。分爲十五篇。二百三十三條。節宣之法甚備。明高濓作尊生八牋。其四時調攝牋所錄諸藥品。大抵本於是書。鈜所續者。前一卷爲古今嘉言善行七十二事。後兩卷則凡寢興器服饘粥飲膳藥石之宜。更爲賅具。而附以婦人小兒食治諸方。凡二百五十六條。其中如祝壽詩詞。連篇載入。不免失於宂雜。又叙述閒適之趣。往往詞意纖仄。採掇瑣碎。明季淸言小品。實亦濫觴於此。然徵引方藥。類多奇祕。於高年頤養之法。不無小補。固爲人子所宜究心也。<br/>
</p></body>
</html>