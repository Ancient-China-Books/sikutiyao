<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 性理羣書句解 二十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->性理羣書句解 二十三卷
</h2>
<!--ed:-->兩江總督採進本
<p>
<!--no:-->宋熊節編。熊剛大註。節字端操。建陽人。官至通直郞。知閩淸縣事。剛大亦建陽人。受業於蔡淵黃榦。嘉定中登進士。自稱覺軒門人。掌建安書院。朱文公諸賢從祀祠。其仕履則不可考。註中稱邇年皇上親洒白鹿洞規。以賜南康。則理宗時人也。節受業於朱子。是書採摭有宋諸儒遺文。分類編次。首列濂溪明道伊川橫渠康節涑水考亭遺像。並傳道支派。次贊。次訓。次戒。次箴。次規。次銘。次詩。次賦。次序。次記。次說。次錄。次辨。次論。次圖。次正蒙。次皇極經世。次通書。次文。而以七賢行實終焉。其列司馬光一人。與後來講學諸家。持論逈異。考朱子於紹熙五年冬。築竹林精舍。率諸生行舍菜之禮於先聖先師。以周程邵張司馬延平七先生從祀。集中載其祝文。有曰邵曰張。爰及司馬。學雖殊轍。道則同歸之語。則朱子序列學統。本自有光。後來門戶日分。講學者乃排而去之。節親受業於朱子。故猶不敢恣爲高論也。所錄之文。亦以七賢爲主。而楊時羅仲素范浚呂大臨蔡元定黃榦張栻胡宏眞德秀所作。亦閒及焉。其上及范質者。以朱子作小學。嘗錄其詩。旁及蘇軾者。則以司馬光行狀之故。非因軾也。明永樂中。詔修性理大全。其錄諸儒之語。皆因近思錄而廣之。其錄諸儒之文。則本此書而廣之。併其性理之名。似亦因此書之舊。是其文雖習見。固亦作樂者之葦籥。造車者之椎輪矣。剛大所註。蓋爲訓課童蒙而設。淺近之甚。殊無可採。以其原附此書以行。姑並錄之。以存其舊焉。<br/>
</p></div></body>
</html>