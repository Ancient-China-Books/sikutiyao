<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
</font><h2>
<!--ta:-->經部十五
<!--ta:-->詩類
</h2><p>
<!--na:-->詩有四家。毛氏獨傳。唐以前無異論。宋以後則眾說爭矣。然攻漢學者。意不盡在於經義。務勝漢儒而已。伸漢學者。意亦不盡在於經義。憤宋儒之詆漢儒而已。各挾一不相下之心。而又濟以不平之氣。激而過當。亦其勢然歟。夫解春秋者。惟公羊多駁。其中高子沈子之說。殆轉相附益。要其大義數十傳自聖門者。不能廢也。詩序稱子夏。而所引高子孟仲子。乃戰國時人。固後來攙續之明證。卽成伯璵等所指篇首一句。經師口授。亦未必不失其眞。然去古未遠。必有所受。意其眞贗相半。亦近似公羊。全信全疑。均爲偏見。今參稽眾說。務協其平。苟不至程大昌之妄改舊文。王柏之橫刪聖籍者。論有可採。竝錄存之。以消融數百年之門戸。至於鳥獸草木之名。訓詁聲音之學。皆事須考證。非可空談。今所採輯。則尊漢學者居多焉。
</p><br/></div></body></html>