<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部十三
<!--sf:-->別集類十三
</font><h2>
<!--ti:-->野處類稾 二卷
</h2><p>
<!--no:-->宋洪邁撰。邁有容齋隨筆。已著錄。宋史藝文志。載邁野處猥稾一百四卷。瓊野錄三卷。而陳振孫書錄解題。祇載有此集二卷。且云前集未見。則當時傳播已稀。觀馬端臨經籍考。以別集詩集分類。而收此稾於別集中。不知其爲詩集。則亦未見其本。而循名誤載者矣。惟內閣書目。有野處內外集九册。不著卷數。當卽猥稾之殘本。今亦未見有傳錄者。世所行邁集。獨有此本而已。集前有邁自序。稱甲戌之春。家居臥病。作詩若干首。以自當緩憂之一物。遂取曩時所存而未棄者。錄爲二卷。甲戌爲高宗紹興二十四年。蓋邁退居鄱陽時所作。而集中謁普照塔詩。又有庚戌紀年。當在建炎三年。相去已二十四五歲。僅得詩八十餘首。又容齋三筆。紀紹興十九年。在福建貢院。與葉晦叔所作詩。正在甲戌之前。而集中竝未載。疑本就篋笥所貯。偶然裒輯。故所錄闕略如此。然其生平韻語。惟藉此以考見大概。則零珪斷璧。未嘗不足珍惜也。
</p><br/></div></body></html>