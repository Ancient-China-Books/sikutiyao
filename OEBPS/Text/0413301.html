<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 竇氏聯珠集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->竇氏聯珠集 五卷
</h2>
<!--ed:-->兩江總督採進本
<p>
<!--no:-->唐西江褚藏言所輯。竇常竇牟竇羣竇庠竇鞏兄弟五人之詩。人爲一卷。毎卷各有小序。詳其始末。常字中行。官國子祭酒。牟字貽周。官國子司業。羣字丹列。官容管經略。庠字冑卿。官婺州刺史。鞏字友封。官祕書少監。皆拾遺叔向之子。羣庠以薦辟。餘皆進士科。叔向有集一卷。常有集十八卷。見唐書藝文志。今竝不傳。此集五卷。唐志亦著錄。而宋時傳本頗稀。故劉克莊後村詩話。稱惜未見聯珠集。此本爲毛晉汲古閣所刊。末有張昭跋。署戊戌歳。晉高祖天福三年也。又有和峴跋。及和㟸題字。署甲子歳。爲宋太祖乾德二年。峴凝之子。㟸峴之弟。峴跋稱借鈔於致政大夫。卽張昭也。又有淳煕戊戌王崧跋。亦稱世少其本。今刊諸公府。蓋鈔寫流傳。至南宋始有蘄州雕版耳。最後爲毛晉跋。引洪邁容齋隨筆。及計有功唐詩紀事。附載叔向詩九篇。又補鞏詩六篇。不載於此集者。褚藏言序。稱牟羣庠鞏之集。並未遑編錄。蓋遺篇散見者也。又稱手錄唐書列傳於後。而此本無之。殆偶佚耶。集中附載楊憑韓愈韋執中李益武元衡韋貫之劉伯翁韋渠牟元稹白居易裴度令狐楚諸詩。蓋謝朓集中附載王融之例。庠詩一首。常詩一首。亦附載牟集之中。不入本集。蓋古人唱和。意皆相答。不似後來之泛應。必聚而觀之。乃互見作者之意。是亦編次之不苟耳。<br/>
</p></body>
</html>