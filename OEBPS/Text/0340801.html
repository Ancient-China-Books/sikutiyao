<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 臞軒集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->臞軒集 十六卷
</h2>
<!--ed:-->永樂大典本
<p>
<!--no:-->宋王邁撰。邁字實之。興化軍仙遊人。嘉定十年進士。調南外睦宗院教授。召試學士院改通判漳州。應詔直言。爲臺官所劾。削二秩。淳祐中知邵武軍。予祠卒。贈司農少卿。事蹟具宋史本傳。然考周密癸辛雜識。有載邁爲正字時事。而本傳不言其爲此官。則史文亦有所闕略也。邁所著文集。宋史藝文志不著錄。惟明錢溥祕閣書目。載有臞軒集七册。王圻續文獻通考。亦有臞軒集二十卷。是明代尚有傳本。今世所存。祇臞軒四六一卷。皆啓劄駢偶之作。蓋卽從集中鈔出別行。偶然獨存者也。今以永樂大典所載。兼採他書所引附益之。共得文一百七十一首。詩四百四十三首。詩餘五首。釐爲一十六卷。計其篇目。約略得十之七八矣。邁少負才名。而史尤稱其練達世務。蓋非徒以詞藻見長者。考其初以殿試第四人出佐長沙幕。劉克莊作詩送之。有策好人爭誦。名高士責全之句。見於後村集中。是當對策時己有伉直之目。厥後歷官所上封事。類多區別邪正。剖晰時弊之言。如諫喬行簡再相及禋祀雷雨應詔諸篇。敷陳皆極剴切。其於濟王竑事。反覆規勸。更見拳拳忠愛之心。癸辛雜識。稱邁因輪封追論史彌遠擅權。詞氣過戇。帝以狂生目之。邁後歸里。遂自稱敕賜狂生。其事爲本傳所未載。亦足以見其氣節。全集中諸疏並存。尚可考見一二。集中詩文。亦多昌明俊偉。類其爲人。讀者因其言而論其行。固不徒取其文辭之工矣。<br/>
</p></body>
</html>