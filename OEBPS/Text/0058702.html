<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 春秋長歷 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋長歷 十卷
</h2>
<!--ed:-->兩江總督採進本
<p>
<!--no:-->國朝陳厚耀撰。厚耀字泗源。泰州人。康熙丙戌進士。官蘇州府教授。以通算入直內廷。改授檢討。終右諭德。是書補杜預長歷而作。原本不分卷帙。今約略篇頁。釐爲十卷。其凡有四。一曰歷證。備引漢書續漢書晉書惰書唐書宋史元史左傳注疏春秋屬辭天元歷理朱載堉歷法新書諸說。以證推步之異。其引春秋屬辭。載杜預論日月差謬一條。爲注疏所無。又引大衍歷數春秋歷考一條。亦唐志所未錄。尤足以資考證。二曰古歷。以古法十九年爲一章。一章之首。推合周歷正月朔日冬至。前列算法。後以春秋十二公紀年。橫列爲四章。縱列十二公。積而成表。以求歷元。三曰歷編。舉春秋二百四十二年。一一推其朔閏。及月之大小。而以經傳干支爲證佐。皆述杜預之說而考辨之。四曰歷存。以古歷推隱公元年正月庚戌朔。杜氏長歷則爲辛巳朔。乃古歷所推之上年十二月朔。謂元年之前失一閏。蓋以經傳干支排次知之。厚耀則謂如預之說。元年至七年中。書日者雖多不失。而與二年八月之庚辰。三年十二月之庚戌。四年二月之戊申。又不能合。且隱公三年二月己巳朔日食。桓公三年七月壬辰朔日食。亦皆失之。蓋隱公元年以前。非失一閏。乃多一閏。因退一月就之。定隱公元年正月爲庚辰朔。較長歷實退兩月。推至僖公五年止。以下朔閏。因一一與杜歷相符。故不復續載焉。杜預書惟以干支遞推。而以閏月小建爲之遷就。厚耀明於歷法。故所推較預爲密。蓋非惟補其闕佚。竝能正其譌舛。於考證之學。極爲有裨。治春秋者。固不可少此編矣。<br/>
</p></body>
</html>