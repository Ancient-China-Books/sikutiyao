<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 心園書經知新 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->心園書經知新 八卷
</h2>
<!--ed:-->浙江巡撫採進本
<p>
<!--no:-->國朝郭兆奎撰。兆奎平湖人。是書成於乾隆乙亥。兆奎年七十三矣。大旨以蔡沈集傳爲本。而時參己見。故曰知新。如解堯典命議和數節。則謂後世日晷。爲定分至之要。而舉南北極。及歳周歳差之法。皆以爲不足信。解禹貢則謂黑水非有二水。因九江三江未盡入海。上流泛濫。溢出於西。謂漢枝分於大別入江。其正流爲北江。在彭蠡之北。江枝分會於彭蠡。其正流爲中江。在彭蠡之南。他如涇屬渭汭條下。訾周禮職方。爲後來雜湊之書。於甘誓條下。訾禮記曾子問一篇。率多不經。於伊訓論三年之喪。訾儀禮喪服之經。及禮記爲非。說六律則謂古無六呂及隔八相生。其國語禘郊宗祖報。左傳羿澆管蔡之事。皆訾爲謬說。大抵不信古經。自以意斷。惟篤信梅賾古文。故卷末附古今文辯。謂秦焚民閒詩書。其博士所職。漢初猶有全書。又謂蔡邕書石經。卽全古文。蓋取毛奇齡古文尚書冤辭之說。重爲申衍。不知漢時古經果完。何以立於學官者。僅伏生所傳。以及賈馬鄭諸大儒親見古文者。其所傳述。何以絶不渉伏生所傳之外也。<br/>
</p></div></body>
</html>