<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 淸正存稾 六卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->淸正存稾 六卷
<!--ti:-->附錄 一卷
</h2>
<!--ed:-->浙江鮑士恭家藏本
<p>
<!--no:-->宋徐鹿卿撰。鹿卿字德夫。號泉谷。豐城人。嘉定十六年進士。官至禮部侍郎。以華文閣待制致仕卒。諡淸正。事蹟具宋史本傳。其所著有泉谷文集。奏議講議。鹽楮議政稾。歷官對越集諸書。今俱散佚。此本乃明萬歷中其十二世孫鑑巡按福建。於家乘中蒐輯刊行者也。鹿卿博通經史。居官廉約淸峻多惠政。凡所建白。皆忠悃激發。不少隱諱。今觀是集。如都城火則上封事。言惑嬖寵。溺燕私。用小人三事。遷國子監主簿入對。則陳洗凡陋。昭勸懲等六事。爲太府少卿入對。則言定國本。正紀綱。立規模諸事。大抵眞摯懇切。深中當時積弊。劉克莊以董子之醇賈生之通許之。雖標牓之詞。不無稍過。要其純忠亮節。無愧古人。固非矯激以取名者。所得而此擬矣。<br/>
</p></div></body>
</html>