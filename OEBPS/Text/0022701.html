<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 尚書說 七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->尚書說 七卷
</h2>
<!--ed:-->內府藏本
<p>
<!--no:-->宋黃度撰。度字文叔。號遂初。新昌人。紹興閒登進士。寧宗時爲御史。嘗劾韓侂胄誤國。又劾內侍楊舜卿陳源。又奏吳曦必反。以正直稱。累官禮部尚書龍圖閤學士。諡宣獻。事蹟具宋史本傳。陳振孫書錄解題。稱其篤學窮經。老而不倦。晩年制閫江淮。著述不輟。時得新意。往往晨夜叩書塾。爲友朋道之。其勤摯如此。所注有書說。詩說。周禮說。詩與周禮說。今佚。惟書說僅存。此本乃明呂光洵與唐順之所校。前有光洵序。述度始末甚詳。當度之時。吳棫書裨傳始出。未爲世所深信。尚不知孔安國傳出於梅賾託名。故度作是編其訓詁一以孔傳爲主。然梅賾當東晉之初。去古未遠。先儒舊義。往往而存。注尚書者。要於諸家爲最古。度依據其文。究勝後來之臆解。至於推論三代與衰治亂之由。與夫人心道心。精一執中。安止惟幾。綏猷協一。建中建極諸義。亦皆深切著明。以義理談經者。固有取焉。<br/>
</p></div></body>
</html>