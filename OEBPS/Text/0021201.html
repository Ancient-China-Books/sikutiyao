<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 周易集註 十一卷 圖說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->周易集註 十一卷
<!--ti:-->圖說 一卷
</h2>
<!--ed:-->陝西巡撫採進本
<p>
<!--no:-->國朝王琬撰。琬渭南人。是書成於乾隆乙酉。自序稱年八十有一。蓋積一生之力爲之也。其論來知德列太極圖於河圖前。所圖黑白各半。明是陰陽。不得謂之太極。論洛書無關於畫卦繫辭。竝舉圖書。猶之竝舉蓍龜。不過帶言。論伏羲八卦次序。及六十四卦次序。竝改邵子之右陽左陰。爲左陽右陰。以合於逆數。論伏羲六十四卦方位。既有圓圖。則方圖可以不作。論文王八卦次序。卽帝出乎震一節。不得當以乾坤六子一節。論羲文二圖。竝無對待流行之分。不過一明二氣。一明五行。論易有太極一節卽生蓍之數。觀不言天地萬物有太極。而言易有太極。可得其旨。論來知德所謂錯卦。卽橫反對卦。所謂綜卦。卽豎反對卦。不必添立名目。論本義筮儀。第一變歸奇之策。通挂一數。不五則九。二三變去第一變所挂之一而不用。惟於本數策中挂一策。仍復合而通數其奇。是以四八與初之五九不同。來知德謂第一變不通挂一數。所見爲是。然謂二三變竝不挂一。則少象三一營。止三營而非四營矣。惟第一變挂一而歸奇。不必通挂一數。二三變卽用第一變所挂之一。而歸奇亦不必通挂一數。斯皆不四則八。無所謂不五則九也。其大旨雖亦糾繞圖學。然所說均自出新意。亦可備一解。惟以十翼兼象辭爻辭數之。未免於古無稽。其解經亦皆敷衍成文。殊乏精義。蓋所注意。惟在圖說而已。<br/>
</p></body>
</html>