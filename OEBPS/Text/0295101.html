<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 劇談錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->劇談錄 二卷
</h2>
<!--ed:-->浙江巡撫採進本
<p>
<!--no:-->唐康駢撰。王定保摭言作唐軿。蓋傳寫之譌。唐書藝文志作康軿。以其字駕言證之。二字義皆相合。未詳孰是。諸書引之皆作駢。疑亦唐志誤也。駢池陽人。乾符四年登進士第。官至崇文館校書郎。是書成於乾寧二年。皆記天寶以來瑣事。亦閒以議論附之。凡四十條。今以太平廣記勘之。一一相合。非當時全部收入。卽後人從廣記鈔合也。此本末有臨安府陳道人書籍鋪刊行字。蓋猶影鈔宋本。如潘將軍一條。註中疑爲潘鶻硉字。今本劍俠傳。從廣記剽掇此條。譌爲潘鶴碎。遂不可解。知此本爲善矣。其中載元微之年老擢第。執贄謁李賀一條。古夫于亭雜錄辨之曰。案元擢第。旣非遲暮。於賀亦稱前輩。詎容執贄造門。反遭輕薄。小說之不根如此。其論最當。然稗官所述。半出傳聞。眞僞互陳。其風自古。未可全以爲據。亦未可全以爲誣。在讀者考證其得失耳。不以是廢此一家也。<br/>
</p></div></body>
</html>