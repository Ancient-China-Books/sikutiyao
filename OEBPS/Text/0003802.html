<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三 易類三 西谿易說 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三
<!--sf:-->易類三
</font><h2>
<!--ti:-->西谿易說 十二卷
</h2>
<!--ed:-->浙江吳玉墀家藏本
<p>
<!--no:-->宋李過撰。過字季辨。興化人。董眞卿周易會通。稱此書有過自序。在慶元戊午。謂幾二十年而成。此本佚去其序。而書中亦多闕文。蓋傳鈔譌脱。又非眞卿所見之舊矣。其書首爲序說一卷。分上下經。依文講解。而不及繫辭以下。馮椅易學。稱其多所發明。而議其以毛漸三墳爲信。又多割裂經文。如乾坤初爻初九潛龍勿用以下。卽接以象曰潛龍勿用陽在下也。又接以文言曰潛龍勿用下也。潛龍勿用。陽氣潛藏。初九曰潛龍勿用。何謂也。至是以君子勿用也。汩亂顚倒。殆不可訓矣。宜爲胡一桂所譏。其論爻辭爲文王作。謂先儒以西山等字指文王者爲鑿。而說明夷一卦。以上三爻爲箕子事。下三爻爲文王事。則仍不免自亂其例。蓋過晩而喪明。冥心默索。不能與師友相訂正。意所獨造。或不兔毅然自爲。而收視返聽。用心刻摯。亦往往發先儒所未發。其亂經之罪。與詁經之功。固約略可以相當也。<br/>
</p></div></body>
</html>