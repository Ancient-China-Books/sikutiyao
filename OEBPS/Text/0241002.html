<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 宣和北苑貢茶錄 一卷 坿北苑別錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->宣和北苑貢茶錄 一卷
<!--st:--><font size="-1">坿</font>北苑別錄 一卷
</h2>
<!--ed:-->永樂大典本
<p>
<!--no:-->宣和北苑貢茶錄。宋熊蕃撰。所述皆建安茶園採焙入貢法式。淳熙中。其子校書郞克始鋟諸本。凡爲圖三十有八。附以採茶詩十章。陳振孫書錄解題謂蕃子克益寫其形製而傳之。則圖蓋克所增入也。時福建轉運使主管帳司趙汝礪復作別錄一卷。以補其未備。所言水數贏宿火候淹亟綱次前後品目多寡。尤極該晰。考茗飲盛於唐。至南唐始立茶官。北苑所由名也。至宋而建茶遂名天下。壑源沙溪以外。北苑獨稱官焙。爲漕司歲貢所自出。文士每紀述其事。然書不盡傳。傳者亦多疎略。惟此二書。於當時任士作貢之制。言之最詳。所載模製器具。頗多新意。亦有可以資故實而供詞翰者。存之亦博物之一端。不可廢也。蕃字叔茂。建陽人。宗王安石之學。工於吟詠。見書錄解題。克有中興小歷。已著錄。汝礪行事無所見。惟宋史宗室世系表漢王房下。有漢東侯宗楷曾孫汝礪。意者卽其人歟。<br/>
</p></body>
</html>