<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋詳說 三十卷
</h2><p>
<!--no:-->宋家鉉翁撰。鉉翁號則堂。以蔭補官。後賜進士出身。官至端明殿學士。簽書樞密院事。事蹟具宋史本傳。是書末有龔璛跋。曰至元丙子宋亡。以則有堂先生歸置諸瀛州者十年。成此書。自瀛寄宣。託於其友潘公從大藏之。今考宋史本傳。稱鉉翁在河閒。以春秋教授弟子。河閒卽瀛州也。又鉉翁則堂集中。有爲其弟所作志堂說。稱余自燕以來瀛。卒春秋舊業。成集傳三十卷。篇末題甲申正望。甲申爲至元二十一年。上距宋亡凡十年。與璛跋十年之說合。下距元貞元年。賜號放歸。復十年。與璛跋成書於瀛之說亦合。惟鉉翁自稱集傳。而此曰詳說。或後又改名歟。其說以春秋主乎垂法。不主乎記事。其或詳或略。或書或不書。大率皆抑揚予奪之所繫。要當探得聖人心法所寓。然後參稽衆說。而求其是。故其論平正通達。非孫復胡安國諸人。務爲刻酷者所能及。其在河閒作假館詩云。平生著書苦不多。可傳者見之春秋與周易。蓋亦確然自信者。今惟此書存。其周易則不可考矣。
</p><br/></div></body></html>