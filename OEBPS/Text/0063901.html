<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋原經 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋原經 二卷
</h2>
<!--ed:-->副都御史黃登賢家藏本
<p>
<!--no:-->國朝王心敬撰。心敬有豐川易說。已著錄。是編不載經文。亦不及經中所書之事。惟泛論孔子之意。分爲四篇。一曰講讀八法。二曰通論。三曰原春秋之由作。四曰諸儒論春秋。其大旨本孟子之言。以尊王抑伯爲主。持論甚正。其謂孔子不以一字爲襃貶。亦足以破諸家紛紜轇轕之陋。而矯枉過直。加以懸揣臆斷。不顧事理之安。至謂左傳事迹。皆聖人之所删。不當復存其說。考古者左史記言。右史記事。尚書者左史類也。春秋者右史類也。劉知幾作史通。敍述源流。至爲明析。心敬乃援尚書爲例。謂事迹之可存者。聖人必存。如典謨訓誥是也。事迹之不可存者。聖人必删。如左傳所載是也。因而盡廢諸傳。惟以經解經。不思經文簡質。非傳難明。卽如鄭伯克段于鄢一條。設無傳文。則段于鄭爲何人。鄭伯克之爲何。故經文旣未明言。但據此六字之文。抱遺經而究終始。雖聖人復生。沈思畢世。無由知其爲鄭伯之弟。以武姜內應作亂也。是開卷數行。已窒礙不行。無論其餘矣。況自有六經以後。歷漢至今。通儒輩出。其失經意者固多。得經意者亦不少。心敬乃一概排斥。謂孔子之後。惟孟子能知。孟子之後。直至心敬乃能知。甚至謂孔門諸子。未見春秋。故論語無一字及之。子思亦未見春秋。故中庸亦無一字及之。至孟子搜索闕里。始見本經。揆以事理。豈其然乎。<br/>
</p></div></body>
</html>