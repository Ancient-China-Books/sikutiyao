<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 詞苑叢談 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->詞苑叢談 十二卷
</h2>
<!--ed:-->通行本
<p>
<!--no:-->國朝徐釚撰。釚字電發。號虹亭。吳江人。康煕己未召試博學宏詞授翰林院檢討。是書專輯詞家故實。分體製。音韻。品藻。紀事。辨正。諧謔。外編七門。採摭繁富。援據詳明。足爲論詞者總匯。江南通志。稱釚少刻菊莊樂府。朝鮮貢使仇元吉見之。以餅金購去。貽詩曰。中朝攜得菊莊詞。讀罷煙霞照海湄。北宋風流何處是。一聲鐵笛起相思。則釚於倚聲一道。自早歳卽已擅長。故於論詞。亦具有鑒裁。非苟作也。惟其閒徵引舊文。未盡註其所出。同時朱彝尊陳維崧等。嘗議之。釚亦自欲補綴。而未盡也。至紀事一門。半取近事。其閒點綴以成佳句。標榜以借虛聲者。蓋所不免。然考世說新語註。載裴啓作語林。記謝安黃公酒壚事。安以爲所說不實。則序錄同時之事。自古已然。唐宋人詩話說部。此類尤夥。則亦非釚之創例矣。<br/>
</p></div></body>
</html>