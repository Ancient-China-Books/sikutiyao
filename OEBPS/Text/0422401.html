<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 皇淸文穎 一百二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->皇淸文穎 一百二十四卷
</h2>
<p>
<!--no:-->康煕中聖祖仁皇帝詔大學士陳廷敬編錄未竟。世宗憲皇帝復詔續輯。以卷帙浩博。亦未卽蕆功。我皇上申命廷臣。乃斷自乾隆甲子以前。排纂成帙。冠以列聖宸章。皇上御製。二十四卷。次爲諸臣之作一百卷。伏考總集之興。遠從西晉。其以當代帝王。詔輯當代之文者。不少槩見。今世所傳。惟唐令狐楚御覽詩。奉憲宗之命。宋呂祖謙文鑑。奉孝宗之命爾。然楚所錄者。佳篇多所漏略。祖謙所錄者。衆論頗有異同。固由時代太近。別擇爲難。亦由其時爲之君者。不足以折衷羣言。故或獨任一人之偏見。或莫決衆口之交譁也。我國家定鼎之初。人心返樸。已盡變前朝纖仄之體。故順治以來。渾渾噩噩。皆開國元音。康煕六十一年中。太和翔洽。經術昌明。士大夫文采風流。交相照映。作者大都沈博絕麗。馳驟古今。雍正十三年中。累洽重煕。和聲鳴盛。作者率舂容大雅。渢渢乎治世之音。我皇上御極之初。肇擧詞科。人文蔚起。治經者。多以考證之功。研求古義。摛文者。亦多以根柢之學。抒發鴻裁。佩實銜華。迄今尚蒸蒸日上。一代之著作。本足凌轢古人。又恭逢我世祖章皇帝。聖祖仁皇帝。世宗憲皇帝。聰明天亶。制作日新。我皇上復游心藻府。煥著堯文。足以陶鑄羣才。權衡衆藝。譬諸伏羲端策而演卦。則讖緯小術。不敢侈其談。虞舜拊石而鳴韶。則弦管繁聲。不敢奏於側。故司事之臣。其難其愼。幾三十載而後能排纂奏御。上請睿裁。迄今披檢鴻篇。仰見國家文治之盛。與皇上聖鑒之明。均軼千古。俯視令狐楚呂祖謙書。不猶日月之於爝火哉。<br/>
</p></div></body>
</html>