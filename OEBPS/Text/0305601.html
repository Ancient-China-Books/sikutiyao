<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->悟眞篇註疏 三卷
<!--st:-->直指詳說 一卷
</h2><font size="-1">坿</font><p>
<!--no:-->宋張伯端撰。翁葆光註。元戴起宗疏。伯端一名用成。字平叔。天台人。自云熙寧中遊蜀。遇異人傳授丹訣。元豐中卒於荊湖。世俗傳以爲仙。亦爲可考驗也。是書專明金丹之要。與魏伯陽參同契。道家竝推爲正宗。其中所云要知產藥川源處只在西南是木鄉者。卽參同契三日出爲巽震生庚西方之旨。其云藥重一斤須二八者。卽參同契上弦兌數八下弦艮亦八之旨。其云三五一都三個字古今明者實然稀者。卽參同契三五與一天地至精可以口訣難以書傳之旨。其云木生於火本藏鋒要須制伏覓金公者。卽參同契河上姹女得火則飛將欲制之黃芽爲根之旨。其餘亦皆彼此闡發。然其書初出。第道家自相授受。儒家罕有傳述者。至乾道中。翁葆光始析爲三篇。作註以申繹其義。又附以悟眞直指詳說一篇。傳之旣久。或譌爲薛道光撰。而葆光之名遂不顯。逮元至順閒。戴起宗訪得舊本。重加訂正。於是定爲葆光之註。而復爲疏以發明之。是二人者。皆未聞其羽化飛昇。亦未聞其長生久視。但據其書而論。則所云假眞陰眞陽之二物。奪天地之一氣。以爲丹餌。歸丹田氣海之中。以御一身。後天地之氣。則一身之氣。翕然歸之。若衆星之拱北辰。其說亦似乎近理。故錄而存之。以備丹經之一種。葆光字淵明。號無名子。象川人。起宗字同甫。集慶路人。延祐中常官紹興儒學教授。其始末則均無可考云。
</p><br/></div></body></html>