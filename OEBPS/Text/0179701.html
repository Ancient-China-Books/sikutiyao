<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 輿地碑記目 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->輿地碑記目 四卷
</h2>
<!--ed:-->兩淮馬裕家藏本
<p>
<!--no:-->宋王象之撰。象之金華人。嘗知江寧縣。所著有輿地紀勝二百卷。今未見傳本。此卽其中之四卷也。以天下碑刻地志之目。分郡編次。而各註其年月姓氏大略於下。起臨安。訖龍州。皆南渡後疆域。其中頗有考訂精確者。如鎭江府丹徒。梁太祖文皇神道碑。辨其爲梁武帝父。成都府殿柱記。作於漢興平初年。知其非鍾會書。嘉定府移水記。有嘉州二字。知其非郭璞書。台州臨海慶恩院定光院明智院明恩院。婺州義烏眞如院諸碑。福州烏石宣威感應王廟碑。並書會同。則知吳越實曾用契丹年號。皆確有證據。至如上霄峯夏禹石刻。南康軍已載之。又載於江州。孔子延陵十字碑。鎭江府旣兩載。又載於江陰軍。又載於昌州。又如徽州則載歙州折絹本末一事。灃州則載柿木成文太平字。皆於碑志無涉。頗屬不倫。又思州下獨載夏總幹墓誌略一篇。大書附入。體例更爲龐雜。然所採金石文字。與他書互有出入。可以訂正異同。而圖經輿記。亦較史志著錄爲詳。雖殘闕之本。要未嘗無裨於考證也。<br/>
</p></body>
</html>