<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部六 別史類 路史 四十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部六
<!--sf:-->別史類
</font><h2>
<!--ti:-->路史 四十七卷
</h2>
<!--ed:-->兩江總督採進本
<p>
<!--no:-->宋羅泌撰。泌字長源。廬陵人。是書成於乾道庚寅。凡前紀九卷。述初三皇至陰康無懷之事。後紀十四卷。述太昊至夏履癸之事。國名紀八卷。述上古至三代諸國姓氏地埋。下逮兩漢之末。發揮六卷。餘論十卷。皆辨難考證之文。其國名紀第八卷。載封建後論一篇。究言一篇。必正劄子一篇。國姓衍慶紀原一篇。蓋以類相附。惟歸愚子大衍數一篇。大衍說一篇。四象說一篇。與封建渺無所涉。考發揮第一卷之首。有論太極一篇。明易彖象一篇。易之名一篇。與大衍等三篇爲類。疑本發揮之文。校刊者以卷帙相連。誤竄入國名紀也。泌自序。調皇甫謐之世紀。譙周之史考。張愔之系譜。馬總之通歷。諸葛耽之帝錄。姚恭年之歷帝紀。小司馬之補史。劉恕之通鑑外紀。其學淺狹。不足取信。蘇轍古史。第發明索隱之舊。未爲全書。因著是編。餘論之首。釋名書之義。引爾雅訓路爲大。所謂路史。蓋曰大史也。句下註文。題其子苹所撰。核其詞義。與泌書詳略相補。似出一手。殆自註而嫁名於子與。皇古之事。本爲茫昧。泌多採緯書。已不足據。至於太平經洞神經丹壺記之類。皆道家依託之言。乃一一據爲典要。殊不免龐雜之譏。發揮餘論。皆深斥佛教。而說易數篇。乃義取道家。其靑陽遺珠一條。論大惑有九。以貪仙爲材者之惑。諛物爲不材之惑。尤爲偏駁。然引據浩博。文采瑰麗。劉勰文心雕龍正緯篇目。羲農軒皡之源。山瀆鍾律之要。白魚赤鳥之符。萬金紫玉之瑞。事豐奇偉。詞富膏腴。無益經典。而有助文章。是以後來詞人。採摭英華。泌之是書。殆於此類。至其國名紀。發揮餘論。考證辨難。語多精核。亦頗有祛惑持正之論。固未可盡以好異斥矣。<br/>
</p></div></body>
</html>