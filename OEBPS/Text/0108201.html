<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 綏寇紀略 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->綏寇紀略 十二卷
</h2>
<!--ed:-->浙江巡撫採進本
<p>
<!--no:-->國朝吳偉業撰。偉業字駿公。號梅村。太倉人。崇禎辛未進士。授翰林院編修。入國朝官至國子監祭酒。是編專紀崇禎時流寇。迄於明亡。分爲十二篇。曰澠池渡。曰車箱困。曰眞寧恨。曰朱陽潰。曰黑水擒。曰穀城變。曰開縣敗。曰忭渠墊。曰通城擊。曰鹽亭誅。曰九江哀。曰虞淵沈。每篇後加以論斷。其虞淵沈一篇。皆紀明末災異。與篇名不相應。考朱彝尊曝書亭集。有此書跋云。梅村以順治壬辰。舍館嘉興之萬壽宮。輯綏寇紀略。久之。其鄉人發雕是編。僅十二卷而止。虞淵沈中下二卷。未付棗木傳刻。明史開局。求天下野史。盡上史館。於是先生是本出。予鈔入百六叢書。歸田之後。爲友人借失云云。意者明末降闖勸進諸臣。子孫尚存。故當時諱而不出歟。此本爲康熙甲寅鄒式金所刻。在未開史局之前。故亦闕虞淵沈中下二卷。而彝尊所輯百六叢書。爲人借失者。雖稱後十八年從吳興書賈購得。今亦不可復見。此二卷遂佚之矣。彝尊又稱其書以三字標題。仿蘇鶚杜陽雜編。何光遠鑑戒錄之例。考文章全以三字標題。始於繆襲魏鐃歌詞。鶚光遠遂沿以著書。偉業敍述時事。乃用此例。頗不免小說纖仄之體。其回護楊嗣昌左良玉。亦涉恩怨之私。未爲公論。然記事尚頗近實。彝尊所謂聞之於朝。雖不及見者之確切。而終勝草野傳聞。可資國史之采輯。亦公論也。<br/>
</p></div></body>
</html>