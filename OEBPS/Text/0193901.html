<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>


<div id="text"><font size="-1">
<!--fi:-->子部四
<!--sf:-->儒家類四
</font><h2>
<!--ti:-->御定內則衍義 十六卷
</h2><p>
<!--no:-->順治十三年世祖章皇帝御定。冠以御製序文。及恭進皇太后表。以禮記內則篇爲本。援引經史諸書。以佐證推闡之。分八綱。三十二子目。一曰孝之道。分事舅姑事父母二子目。二曰敬之道。分事夫勸學佐忠贊廉重賢五子目。三曰教之道。分敎子勉學訓忠三子目。四曰禮之道。分敬祭祀肅家政定變守貞殉節端好尚崇儉約謹言愼儀九子目。五曰讓之道。分崇謙退和妯娌睦宗族待外戚四子目。六曰慈之道。分逮下慈幼敦仁愛民宥過五子目。七曰勤之道。分女工飲食二子目。八曰學之道。分好學著二子目。考古西周盛運。化起宮闈周南始關睢。而桃夭漢廣。丕變乎民風。召南始鵲巢。而采蘋采蘩。具嫻乎禮敎。蓋正其家而天下正。天下各正其家而風俗淳美。民物泰平。故先王治世。必以內政爲本也。此編出自聖裁。併經慈鑒。端人倫之始。以握風化之原。疏通經義。使知所遵循。引證史文。使有所法戒。用以修明閫教。永著典型。以視豐鎬開基之治。有過之無不及矣。班昭女誡以下。區區爝火之明。又何足仰擬日月歟。
</p><br/></div></body></html>