<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 靜居集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->靜居集 四卷
</h2>
<!--ed:-->浙江巡撫採進本
<p>
<!--no:-->明張羽撰。羽字來儀。後以字行。更字附鳳。本潯陽人。僑居吳興。元末領鄉薦。爲安定書院山長。再徙於吳。洪武初徵授太常寺丞。尋坐事竄嶺南。未半道召還。羽自知不免。投龍江死。明史文苑傳。附載高啓傳中。史稱其文章淸潔有法。尤長於詩。太祖重其文。洪武十六年。嘗自述滁陽王事。令羽撰廟碑。何喬遠名山藏。亦稱其文詞典雅。紀載行事。詳而有體。顧其詩名尤著。故編集者亦僅錄其詩。而文則未之及也。朱彝尊靜志居詩話。謂其五言微嫌鬱轖。近體亦非所長。頗不免於微詞。今觀其集。律詩意取俊逸。誠多失之平熟。五言古體低昻婉轉。殊有瀏亮之作。亦不盡如彝尊所云。至於歌行。筆力雄放。音節諧暢。足爲一時之豪。以之接跡靑邱。先驅北郭。盧前王後之閒。亦未必遽作蜂腰矣。<br/>
</p></div></body>
</html>