<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十 雜史類存目三 平播全書 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十
<!--sf:-->雜史類存目三
</font><h2>
<!--ti:-->平播全書 十五卷
</h2>
<!--ed:-->副都御史黃登賢家藏本
<p>
<!--no:-->明李化龍撰。化龍字于田長垣人。萬歷甲戌進士。歷官兵部尚書。諡襄毅。事蹟具明史本傳。播州楊氏。自唐乾符中據有其地。歷二十九世。八百餘年。萬歷初楊應龍爲宣慰使。恃險作亂。詔起化龍巡撫四川。尋進總督四川湖廣貴州軍務。進討平之。以其地置遵義平越二府。因裒軍中前後交牘。編爲是書。前五卷爲進軍時奏疏。六卷爲善後事宜奏疏。七卷爲咨文。八卷至十一卷爲牌票。十二卷至十四卷爲書札。十五卷爲評批。爲祭文。明代用兵。大抵十出而九敗。不過苟且以求息事。而粉飾以奏功。惟平播一役。自出師至滅賊。凡百有十四日。成功頗速。史稱化龍是役。可與韓雍項宗埒。其出師次第。雖載其大綱。而情形曲折。則不及此書之詳具。錄存其目。亦足資參考也。末有萬歷辛丑四川布政使參議王嘉謨後序。稱身在軍中。備見行事。蓋所言猶爲實錄云。<br/>
<!--no:--></p><blockquote>案此書雖載文而不紀事。然其文全爲平定播州而作。實具斯一事之始末。其載文卽紀事也。又雖冠以奏疏。而僅三之一。不可入奏議。雖出一人之手。而大抵書記吏胥之所爲。不可以入別集。故從其本事。入之雜史類焉。<br/>
</blockquote>
</div></body>
</html>