<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十一 詔令奏議類 周忠愍奏疏 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十一
<!--sf:-->詔令奏議類
</font><h2>
<!--ti:-->周忠愍奏疏 二卷
</h2>
<!--ed:-->福建巡撫採進本
<p>
<!--no:-->明周起元撰。起元字仲先。號綿貞。海澄人。萬歷辛丑進士。官至右僉都御史。巡撫江南。以忤璫魏忠賢被害。崇禎初。追贈兵部侍郞。諡忠愍。改諡忠惠。事蹟具明史本傳。是集凡西臺奏疏十一首。爲一卷。乃擢湖廣道御史巡漕時所上。曰撫吳奏疏十九首。爲一卷。乃巡撫江南時所上。原本第一卷。所載皆起元之傳。第四卷爲蘭言錄。皆係題贈詩文。第五卷爲崇祀錄。皆呈詞碑記。後又錄諸人贈祭詩文。及起元遺詩七首。蓋出其後裔搜輯開雕。故隨得隨增。無復次第。又明末積習。好以譁訐取名。其奏議大抵客氣浮詞。無裨實用。起元諸疏。尚多有關國計民生。非虛矜氣節者比。其人其言。足垂不朽。今錄其奏疏二卷。以遺詩七首附後。至起元名光史册。初不藉傳誌以傳。茲並從删汰。以省繁複焉。<br/>
</p></div></body>
</html>