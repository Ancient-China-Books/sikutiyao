<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十八 術數類一 皇極經世索隱 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十八
<!--sf:-->術數類一
</font><h2>
<!--ti:-->皇極經世索隱 二卷
</h2>
<!--ed:-->永樂大典本
<p>
<!--no:-->宋張行成撰。行成字文饒。一作子饒。臨邛人。始末不甚可考。其進所著易說七種。表稱自成都府路提轄司幹辦公事匈祠而歸。玉海稱乾道二年六月。以行成進易可採。除直徽猷閣。汪應辰玉山集有論鄧深按知潼川府張行成狀。殆由直閣出守歟。此編卽所進七書之一。朱彝尊經義考註云未見。今見永樂大典中者。別載序文總要及機要二圖。而所解觀物諸篇。乃散綴於邵伯溫解各段之下。蓋割裂分附。殊失其舊。今摘錄敍次。以還其原第。遂復爲完書。邵子數學。源出陳摶。於羲文周孔之易理。截然異途。故嘗以其術授程子。而程子不受。朱子亦稱爲易外別傳。非專門研究其說者。不能得其端緒。儒者或引其書以解易。或引易以解其書。適以相淆。不足以相發明也。行成於邵子之學。用力頗深。以伯溫之解。於象數未詳。復爲推衍其意義。故曰索隱。宋史藝文志作一卷。考行成進書原表。自稱二卷。宋史顯爲字誤。今以原表爲據。釐爲二卷云。<br/>
</p></div></body>
</html>