<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->嘯堂集古錄 二卷
</h2><p>
<!--no:-->宋王俅撰。俅字子弁。一作球字虁玉。米芾畫史又作虁石。未詳孰是。陳振孫書錄解題謂李邴序祇稱故人長儒之子。未詳其爲何王氏。考邴序稱與長儒同鄕關。邴籍濟州任城。則俅爲齊人可知。是編錄古尊彝敦卣之屬。自商迄漢。凡數百種。摹其欸識。各以今文釋之。中有古印章數十。其一曰夏禹。元吾邱衍學古編謂係漢巫厭水災法印。世俗傳有渡水佩禹字法。此印乃漢篆。故知之。衍精於鑒古。當得其實。衍又謂滕公墓銘。鬱鬱作兩字書。與古法疊字止作二小畫者不同。灼知其僞。則是書固眞贗雜糅。然所採摭。尚足資考鑒。不能以一二疵累廢之。蓋居千百年下。而辨別千百年上之遺器。其物或眞或不眞。其說亦或確或不確。自考古圖以下。大勢類然。亦不但此書也。
</p><br/></div></body></html>