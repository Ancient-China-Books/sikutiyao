<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->集部四十二
<!--sf:-->總集類四
</font><h2>
<!--ti:-->滄海遺珠 五卷
</h2><p>
<!--no:-->不著編輯者名氏。前有正統元年楊士奇序。稱都督沐公所選。又稱其字曰景容。黔寧王之仲子。佐兄黔國公。爲朝廷鎭撫西南一方。考明史黔寧王沐英之子晟。爲黔國公鎭雲南。昂爲右都督領雲南都司。則此集當爲昂所編。惟昂字景高。不字景容。疑其初字景高。至洪煕元年後避仁宗之諱。改高爲容。史未及詳。其以第三子爲仲子。則疑誤以黔國公爲長也。所錄凡朱經。方行。朱綝。曾烜。周昉。韓宜可。王景彰。樓璉。王汝玉。逯㫤。平顯。胡粹中。楊宗彝。劉叔讓。楊子善。張洪。范宗暉。施敬。僧天祥。機先。大用。二十人之作。共三百餘首。皆明初流寓。遷謫於雲南者。毎人姓名之下。各註其字號里居。以其爲劉仔肩王偁諸家詩選所不及。故名曰遺珠。二十人皆無專集。此編去取頗精審。所錄多斐然可觀。自古以來。武人能詩者。代代有之。以武人司選錄。而其書不愧善本者。惟此一集而已。是固不可不傳也。
</p><br/></div></body></html>