<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部七 別集類七 實晉英光集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部七
<!--sf:-->別集類七
</font><h2>
<!--ti:-->實晉英光集 八卷
</h2>
<!--ed:-->浙江鮑士恭家藏本
<p>
<!--no:-->宋米芾撰。芾有畫史。已著錄。其集於南渡之後。業已散佚。紹定壬辰。岳珂官潤州時。旣葺芾祠。因摭其遺文爲一編。併爲之序。序中不言卷數。而稱山林集舊一百卷。今所薈稡附益。未十之一。似卽此本。然陳振孫書錄解題。稱寶晉集十四卷。爲此不同。又此本後有張丑跋。云得於吳寬家。中閒詩文或註從英光堂帖增入。或註從羣玉堂帖增入。則必非岳珂原本。又有註從戲鴻堂帖增入者。則倂非吳寬家本、考寶晉乃芾齋名。英光乃芾堂名。合二名以名一書。古無是例。得無初名寶晉集。後人以英光堂帖補之。改立此名歟。芾以書畫名。而文章亦頗不俗。曾敏行獨醒雜志。載其嘗以詩一卷投許沖元。云芾自會道。言語不襲古人。年三十爲長沙掾。盡焚燬以前所作。平生不錄一篇投王公貴人。遇知己索一二篇則以往。元豐至金陵識王介甫。過蘇州識蘇子瞻。皆不執弟子禮云云。其自負殊甚。殆猶顛態。然吳可藏海詩話。引韓駒之言。謂芾詩有意無凡。岳珂序引思陵翰墨志。曰芾之詩文語無蹈襲。出風煙之上。覺其詞翰。同有凌雲之氣。（案此條。今本思陵翰墨志不載。）敏行又記蘇軾嘗言自海南歸。舟中聞諸子誦所作古賦。始恨知之之晚。蓋其胸次旣高。故吐言夭拔。雖不規規繩墨。而氣韻自殊也。<br/>
</p></body>
</html>