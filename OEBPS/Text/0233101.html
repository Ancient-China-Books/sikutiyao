<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->圖畫見聞志 六卷
</h2><p>
<!--no:-->宋郭若虛撰。若虛不知何許人。書中有熙寧辛亥冬被命接勞北使爲輔行語。則嘗爲朝官。故得預接伴。陳振孫書錄解題云。自序在元豐中稱大父司徒公。未知何人。郭氏在國初無顯人。但有郭承祐耳。然今考史傳。幷郭承祐亦不載。莫之詳也。是書爲端臨文獻通考作名畫見聞志。而宋史藝文志。鄭樵通志略。則所載與今本竝同。蓋通考乃傳寫之誤。若虛以張彥遠歷代名畫記絕筆唐末。因續爲裒輯。自五代至熙寧七年而止。分敍論紀藝故事拾遺近事四門。鄧椿畫繼。嘗議其評孫位景朴。優劣倒置。由未嘗親至蜀中。目覩其畫。又謂江南王凝之花鳥。潤州僧修範之湖石。道士劉貞白之松石梅雀。蜀童祥許中正之人物仙佛。邱仁慶之花。王延嗣之鬼神。皆熙寧以前名筆。而遺略不載。然一人之耳目。豈能遍觀海內之丹靑。若虛以見聞立名。則遺略原所不諱。況就其所載論之。一百五六十年之中。名人藝士。流派本末。頗稱賅備。實視劉道醇畫評爲詳。未可以偶漏數人。遽見嗤點。其論製作之理。亦能深得畫旨。故馬端臨以爲看畫之綱領。亦未可以一語失當爲玷也。
</p><br/></div></body></html>