<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->牧萊脞語 十二卷
<!--ti:-->二稾 八卷
</h2><p>
<!--no:-->宋陳仁子撰。仁子字同俌。號古迂。茶陵人。咸淳十年漕試第一。宋亡不仕。是集名曰牧萊。言牧牛於草萊閒也。初稾題其門人李懋宣編。二稾題其門人譚以則編。觀卷首余恁鄧光薦蕭龍友序。則仁子蓋自定之。託於門人耳。仁子作文選拾遺。襲眞德秀文章正宗之說。進退古今作者。若有特識。今觀所作。則殊爲猥濫。諸序皆推其南岳賦。特以壓卷。鄧光薦比之相如。蕭龍友比之班固。然賦所云卓高岡兮爭長。走平壠兮要荒。方各有山。山各有綱。譬諸觀水勢之瀠洄者。必航大海七澤之汪洋。訊花譜之繁麗者。必諏上林艮岳之低昂。恐馬班決無是語。又多以表啓駢詞。語錄俚字。入之古文。如與衡陽鄒府教書。通體皆散文。而其中忽曰。士修於身。將用於天子之庭。春風莘野之耕。而升陑之規模已定。夜月磻溪之釣。而牧野之體段已成云云。不惟自韓歐以來。無此文格。卽春風夜月四字。尚可謂之有根據乎。殆好爲大言者耳。
</p><br/></div></body></html>