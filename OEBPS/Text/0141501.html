<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十一 史鈔類存目 十七史詳節 二百七十三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十一
<!--sf:-->史鈔類存目
</font><h2>
<!--ti:-->十七史詳節 二百七十三卷
</h2>
<!--ed:-->浙江巡撫採進本
<p>
<!--no:-->宋呂祖謙編。祖謙有古周易。已著錄。此蓋其讀史時删節備檢之本。而建陽書坊。爲刻而傳之者。凡史記二十卷。西漢書三十卷。東漢書三十卷。三國志二十卷。晉書三十卷。南史二十五卷。北史二十八卷。隋書二十卷。唐書六十卷。五代史十卷。前冠以疆理世系紀年之圖。所錄大抵隨時節鈔。不必盡出精要。如東漢晉二史內四言贊語。於本書已屬贅拇駢枝。乃一概摘存。殊爲宂襍。又如北史紀傳。爲隋代而作者。業已併入隋書。乃獨四夷一傳。仍及隋事。而隋書內遂删去之。爲例亦閒有不純。然南宋諸儒。大抵研究性命。而輕視史學。故朱子作貢擧私議。欲分年試士。以史記兩漢爲一科。三國晉書南北史爲一科。新舊唐書五代史爲一科。蓋虛談無實之弊。朱子亦深慮之矣。祖謙雖亦從事於講學。而淹通典籍。不肎借程子玩物喪志之說。以文飾空疎。故朱子稱其史學分外仔細。附存其目。俾儒者知前人讀書。必貫徹首尾。卽所删節之本。而用功之深至。可以概見。則此二百七十三卷者。雖不能盡諸史之全。而足以爲宋儒不廢史學之明證也。<br/>
</p></div></body>
</html>