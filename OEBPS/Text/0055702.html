<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江范懋柱家天一閣藏本

<div id="text"><font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋諸傳會通 二十四卷
</h2><p>
<!--no:-->元李廉撰。廉字行簡。廬陵人。明楊士奇東里集云。廉於至正壬午。以春秋舉於鄕。擢陳祖仁榜進士。官至信豐令。遇寇亂守節死。時南北道梗。未及旌襃。明初修元史時。故交無在當路者。有司又不知採錄以聞。故史竟遺之。則廉實忠義之士。非以空言說經者矣。此書以諸家之說。薈萃成編。自序謂先左氏。事之案也。次公穀傳。經之始也。次三傳。注專門也。次疏義。釋所疑也。總之以胡氏。貴乎斷也。陳張竝列。擇其長也。又備采諸儒成說。及他傳記。略加疏剔。於異同是非始末之際。每究心焉。然是編雖以胡氏爲主。而駁正殊多。又參考諸家。竝能掇其長義。一事之疑。一辭之異。皆貫串全經。以折衷之。如謂仲子非嫡。隱公不得謂之攝。齊桓之霸。基於僖襄。三桓之盛。兆於魯僖。不書吳敗越夫椒。責其不能復讎。書葬昭公。罪魯不以季氏爲逆。書葬劉文公。罪畿內諸侯之僭。書築蛇淵囿。責定公受女樂而荒。持論俱明白正大。總論百餘條。權衡事理。尤得比事屬辭之旨。故欽定春秋傳說彙纂。多採錄焉。廉自序。題至正九年己丑。又稱讀經三十年。竊第南歸。叨錄劇司。乃成是書。考元史陳祖仁榜。在順帝至正二年。蓋廉於鄕舉之歲。卽登進士第。而通籍頗晚。閉戶著書。故得潛心古義。不同於科舉之學也。
</p><br/></div></body></html>