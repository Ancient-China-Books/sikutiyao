<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 衆妙集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->衆妙集 一卷
</h2>
<!--ed:-->浙江巡撫採進本
<p>
<!--no:-->宋趙師秀編。師秀有淸苑齋集。已著錄。是集錄唐代五七言律詩。起沈佺期。訖王貞白。共七十六人。不甚詮次先後。五言居十之九。七言僅十之一。師秀之詩。大抵沿溯武功一派。意境頗狹。而是集乃以風度流麗爲宗。多近中唐之格。馮氏才調集凡例。謂其惟取名句。殆不盡然。陳振孫書錄解題。不載其名。此本明季出自嘉興屠用明家。寒山趙靈均。以授常熟馮班。班寄毛晉刊之。始傳於世。其書晚出。故談藝家罕論及之。然其去取之閒。確有法度。不似明人所依託。疑當時偶爾選錄。自供吟咏。非有意勒爲一編。故前後無序跋。亦未刊版行世。惟傳其詩法者。轉相繕寫幸留於後耳。觀其有近體而無古體。多五言而少七言。確爲四靈門徑。與其全集。可以互相印證。明末作僞之人。斷不能細意脗合如是也。<br/>
</p></div></body>
</html>