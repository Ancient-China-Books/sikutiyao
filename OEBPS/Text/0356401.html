<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->鐵崖古樂府 十卷
<!--ti:-->樂府補 六卷
</h2><p>
<!--no:-->元楊維楨撰。其門人吳復所編。維楨以樂府擅名。此其全帙也。樂府始於漢武。後遂以官署之名。爲文章之名。其初郊祀等歌。依律製詩。橫吹諸曲。採詩協律。與古詩原不甚分。後乃聲調迥殊。與詩異格。或擬舊譜。或製新題。輾轉日增。體裁百出。大抵奇矯始於鮑照。變化極於李白。幽豔奇詭。別也蹊徑。岐於李賀。元之季年。多效溫庭筠體。柔媚旖旎。全類小詞。維楨以橫絕一世之才。乘其弊而力矯之。根柢於靑蓮昌谷。縱橫排奡。自闢町畦。其高者或突過古人。其下者亦多墮入魔趣。故文采照映一時。而彈射者亦復四起。然其中擬白頭吟一篇曰。買妾千黃金。許身不許心。使君自有婦。夜夜白頭吟。與三百篇風人之旨。亦復何異。特其才務馳騁。意務新異。不免滋末流之弊。是其一短耳。去其甚則可。欲竟廢之。則究不可磨滅也。惟維楨於明初被召。不肎受官。賦老客婦謠以自況。其志操頗有可取。而樂府補內。有所作大明鐃歌鼓吹曲。乃多非刺故國。頌美新朝。判然若也兩手。據危素跋。蓋聘至金陵時所作。或者懼明祖之羈留。故以遜詞脫禍歟。然核以大義。不止於白璧之微瑕矣。
</p><br/></div></body></html>