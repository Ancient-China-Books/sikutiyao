<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 綱山集 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->綱山集 八卷
</h2>
<!--ed:-->浙江鮑士恭家藏本
<p>
<!--no:-->宋林亦之撰。亦之字學可。號月漁。福淸人。林光朝之弟子也。光朝講學於紅泉。及卒。學者請亦之斷其席。趙汝愚帥閩。嘗薦於朝。未及用而卒。景定閒贈迪功郞。原集刊於紹定辛卯。劉克莊序。稱嘗謂艾軒高處逼檀弓穀梁。平處猶與韓竝驅。至於綱山論著。句句字字。足以明周公之志。得少陵之髓。其律詩高妙者。絕類唐人。疑老師當避其鋒。他文稱是云云。其推之可謂至矣。今觀此本。詩僅二卷。而輓詩居一卷。文凡六卷。而祭文居二卷。祝文聘書居一卷。靑詞募疏之類。不軌於正者。又居一卷。殊不類克莊之所稱。其編次尤爲猥雜。疑原集散佚。無識者掇拾叢殘。重編此本。故遺其菁華。而存其糟粕也。宋人撰著。傅者日稀。旣未睹其全帙。姑以此本著錄。備插架之一種云爾。<br/>
</p></div></body>
</html>