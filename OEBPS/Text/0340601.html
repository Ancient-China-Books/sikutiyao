<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 壺山四六 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->壺山四六 一卷
</h2>
<!--ed:-->浙江鮑士恭家藏本
<p>
<!--no:-->不著撰人名氏。考南宋文士。號壺山者有四。其一爲宋自遜。字謙父。方回瀛奎律髓。所謂謁賈似道獲楮幣二十萬以造華居者也。其一爲徐師仁。字存聖。所著有壺山集七十卷。見於續文獻通考中。其一爲黃士毅。字子洪。自莆徙吳。不忘故鄕。因號壺山。從學朱子。嘗編類其語錄以行世者。其一則力大琮也。四人之中。師仁事蹟已無考。自遜爲江湖遊客。未嘗仕宦。士毅則藉承師廕。列名道學。亦非顯官。惟大琮曾任閩漕。而此集第一首。卽除福建漕謝喬平章啓。其中所云竟坐非宜言之誅。當伏不可赦之罪者。亦與大琮疏論濟王被斥事蹟相符。似當爲大琮所作。第今所傳大琮鐵菴集。爲其族孫良永等所編。取入四六啓劄六十四首。多不與此相同。而此本所收八十餘首。其數轉浮於本集。良永等旣加搜輯。不應疎脫如是。其偶未見此本耶。以其屬對親切。工於翦裁。當南宋騏體之中。尚爲佳手。疑以傳疑。姑附錄於鐵菴集後。以備參考云爾。<br/>
</p></body>
</html>