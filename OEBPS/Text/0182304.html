<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十三 目錄類存目 天發神讖碑釋文 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->天發神讖碑釋文 一卷
</h2>
<!--ed:-->浙江汪啓淑家藏本
<p>
<!--no:-->國朝周在浚撰。在浚字雪客。祥符人。流寓江寧。是碑本在江寧城南之巖山。後在天禧寺門外。至宋胡宗愈移置轉運司後圃。元楊益又移置府學中。一名三段碑。吳天璽元年刻石。黃伯思以爲皇象書。或以爲蘇建。其字怪偉。兼以碑斷裂。頗難辨識。在浚合其石。貫以鉅鐵。重爲釋文。而以諸家題跋附之。考吳志。及許嵩建康實錄。皆謂天璽元年吳郡言臨平湖得石函。中有小石。靑白色。長四寸。廣四寸。刻上作皇帝字。於是改元天璽。立石刻於巖山。紀功德。卽此碑也。而趙明誠金石錄。載天發神讖碑。乃謂天璽元年秋八月。鄱陽言歷陽石理成字凡二十。明年改元大赦。以協石文。今此碑乃在金陵。莫可考究。不知吳志載秋八月獲石歷陽。在獲石臨平湖之後。別自一事。明誠誤以此碑當之。宜其牴梧。又歐陽修集古錄。載吳國山碑。謂孫皓天册元年。禪於國山。改元天璽。考吳志。吳旣改元天璽之後。又於吳興陽羨山獲石。長十餘丈。名曰石寶。遂禪於國山。明年改元天紀。其事亦在此碑之後。故金石錄旣載天發神讖碑。又載吳國山碑。修誤合爲一。亦未考也。此書前列斷碑殘字。後列金石輿地之書。有可考證者。凡數十條。而金石集古二錄。獨不見採。殆以其舛異不取歟。所列碑中殘文。較金石錄多一百七十七字。蓋明誠所據。乃不完之搨本。而在浚則親至其地。勘驗原石也。<br/>
</p></body>
</html>