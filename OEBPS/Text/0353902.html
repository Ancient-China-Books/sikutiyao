<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 不繫舟漁集 十五卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->不繫舟漁集 十五卷
<!--ti:-->附錄 一卷
</h2>
<!--ed:-->兩淮馬裕家藏本
<p>
<!--no:-->元陳高撰。高字子上。溫州平陽人。至正十四年進士。授慶元路錄事。未三年輒自免去。平陽陷。棄妻子往來閩浙閒。自號不繫舟漁者。至正十六年。浮海過山東。謁河南王庫庫特穆爾（原作擴廓鐵木兒。今改正。）於懷慶。密論江南虛實。庫庫特穆爾欲官之。會疾作卒。蓋當國祚阽危。猶力謀匡復。明太祖稱王保眞男子。（卽庫庫特穆爾。）如高者。事雖不就。其志亦不愧王保保矣。不但詩之足傳也。明洪武初。蘇伯衡訪其遺集。釐定成編。題曰子上存稾。此本題不繫舟漁集。不知何人所改。文格頗雅潔。詩惟七言古體不擅場。絕句亦不甚經意。其五言古體。源出陶潛。近體律詩。格從杜甫。面目稍別。而神思不遠。亦元季之錚錚者矣。元又有嘉定僧祖柏。其詩亦名不繫舟集。見顧嗣立元詩選。集中有題倪瓚芝秀圖詩。蓋與高同時。然其詩不及高遠甚。今未見其本。以集名相亂。附著其異於此。庶來者無疑焉。<br/>
</p></div></body>
</html>