<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 和淸眞詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->和淸眞詞 一卷
</h2>
<!--ed:-->安徽巡撫採進本
<p>
<!--no:-->宋方千里撰。千里信安人。官舒州簽判。李蓘宋藝圃集。嘗錄其題眞源宮一詩。其事蹟則未之詳也。此集皆和周邦彥詞。邦彥妙解聲律。爲詞家之冠。所製諸調。不獨音之平仄宜遵。卽仄字中上去入三音。亦不容相混。所謂分刌節度。深契微芒。故千里和詞。字字奉爲標準。今以兩集相校。中有調名稍異者。如浣溪沙。目錄與周詞相同。而調則誤作浣沙溪。茘枝香周詞作茘枝香近。吳文英夢窗稾亦同。此集獨少近字。浪淘沙周詞作浪淘沙慢。蓋浪淘沙製調之始。皇甫松惟七言絕句。李後主始用雙調。亦止五十四字。周詞至百三十三字之多。故加以慢字。此去慢字。卽非此調。蓋皆傳刻之譌。非千里之舊。又其字句互異者。如茘枝香第二調。前闋是處池館春徧。周詞作但怪燈偏簾卷。不惟音異。平仄亦殊。霜葉飛前闋。自遍拂塵埃玉鏡羞照。句止九字。周詞作又透入淸輝半晌特地留照。共十一字。則和詞必上脫二字。塞垣春前闋。結句短長音如寫。句止五字。周詞作一懷幽恨如寫。乃六字句。則和詞亦脫一字。後闋滿堆襟袖。周詞作兩袖珠涙。則第二字不用平聲。和詞當爲堆滿襟袖之誤。三部樂前闋。天際留殘月。句止五字。周詞作何用交光明月。亦六字句。則和調又脫一字。若六醜之分段。以人閒春寂句屬前半闋之末。周詞刊本亦同。然證以吳文英此調。當爲過變之起句。則兩集傳刻倶譌也。據毛晉跋。樂安楊澤民。亦有和淸眞詞。或合爲三英集刊行。然晉所刻六十一家之內。無澤民詞。又不知何以云然矣。<br/>
</p></div></body>
</html>