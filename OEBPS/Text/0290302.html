<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 歸田錄 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->歸田錄 二卷
</h2>
<!--ed:-->兵部侍郞紀昀家藏本
<p>
<!--no:-->宋歐陽修撰。多記朝廷軼事。及士大夫談諧之言。自序謂以唐李肇國史補爲法。而小異於肇者。不書人之過惡。陳氏書錄解題曰。或言公爲此錄。未成而序先出。裕陵索之。其中本載時事及所經歷見聞。不敢以進。旋爲此本。而初本竟不復出。王明淸揮麈三錄。則曰歐陽公歸田錄初成。未出而序先傳。神宗見之。遽命中使宣取。時公已致仕。在潁州。因其閒所記。有未欲廣布者。因盡删去之。又惡其太少。則雜記戲笑不急之事。以充滿其卷帙。旣繕寫進入。而舊本亦不敢存。二說小異。周煇淸波雜志所記與明淸之說同。惟云原本亦嘗出。與明淸說又不合。大抵初稾爲一本。宣進者又一本。實有此事。其旋爲之說。與删除之說。則傳聞異詞耳。惟修歸潁上。在神宗時。而錄中稱仁宗立。今上爲皇子。則似英宗時語。或平時劄記。歸田後乃排纂成之。偶忘追改歟。其中不試而知制誥一條。稱宋惟楊億陳堯叟及修三人。費袞梁谿漫志舉眞宗至道三年四月。以梁周翰夙負詞名。令加獎擢。亦不試而知制誥。實在楊億之前。糾修誤記。是偶然疎舛。亦所不免。然大致可資考據。亦國史補之亞也。<br/>
</p></div></body>
</html>