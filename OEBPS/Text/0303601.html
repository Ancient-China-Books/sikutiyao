<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 道德經註 二卷 附陰符經註 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->道德經註 二卷
<!--st:--><font size="-1">附</font>陰符經註 一卷
</h2>
<!--ed:-->馬劉權之家藏本
<p>
<!--no:-->國朝徐大椿撰。大椿有神農本草經百種錄。已著錄。是編以老子舊註。人人異說。而本旨反晦。乃尋繹經文。疏解其義。仍分上下二篇。而削其道經德經之目。仍分八十一章。而削其章名。但以每章第一句。標題其字句。參考諸本。取其詞意通達者。其訓詁推求古義。取其上下融貫者。其所詮釋。主於言簡理該。大旨與張爾岐老子說略相同。而研索較深。發揮較顯。在老子註中。尚爲善本。附載陰符經註一卷。詁以易理。義亦可通。惟其凡例。詆呵古人王弼註。謂之膚近。河上公註。謂之文理不通。未免過當。又謂老氏之學。與六經旨趣。各有不同。六經爲中古以後。文物極盛之書。老氏所云養生修德治國用兵之法。皆本上古聖人相傳之精意。故其教與黃帝竝稱。其用甚簡。其效甚速。漢時循吏。師其一二。已稱極治云云。亦未免務爲高論。夫老子生乎亂世。立淸淨之說以救之。特權宜拯弊之一術。猶曰不藥得中醫耳。蓋公以是術教曹參。亦適當秦虐之後。人思休息。猶適當靜攝可愈之病耳。必謂老氏欲以此術治萬世。非老氏之本意。至於黃帝以七十戰定天下。一切禮樂刑政。無一非其所制作。古書具在。班班可考。必謂黃帝以無爲治天下。尤非黃帝之實事。大椿此書。於老子之學。不爲無見。而躋老子於六經上。則不可以訓。故錄存其書。而附辨其說如右。<br/>
</p></div></body>
</html>