<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 方輿勝覽 七十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->方輿勝覽 七十卷
</h2>
<!--ed:-->兩淮鹽政採進本
<p>
<!--no:-->宋祝穆撰。穆字和甫。建陽人。建寧府志載穆父康國。從朱子居崇安。穆少名丙。與弟癸同受業於朱子。宰執程元鳳蔡杭。錄所著書以進。除迪功郞。爲興化軍涵江書院山長。是書前有嘉熙己亥呂午序。蓋成於理宗時。所記分十七路。各係所屬府州軍於下。而以行在所臨安府爲首。蓋中原隔絕。久已不入輿圖。所述者惟南渡疆域而已。書中體例。大抵於建置沿革疆域道里田賦戶口關塞險要。他志乘所詳者。皆在所略。惟於名勝古蹟。多所臚列。而詩賦序記。所載獨備。蓋爲登臨題詠而設。不爲考證而設。名爲地記。實則類書也。然採摭頗富。雖無裨於掌故。而有益於文章。摛藻掞華。恆所引用。故自宋元以來。操觚家不廢其書焉。考葉盛水東日記。稱元絳閔忠詩石刻在康州。方輿勝覽乃載在封州。又誤以爲魏矼作。亦譌數字。幸眞跡石刻尚存三洲巖中。則小小舛誤。亦所不免。要不害其大致之詳贍爾。<br/>
</p></div></body>
</html>