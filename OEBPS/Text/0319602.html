<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 安陽集 五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五
<!--sf:-->別集類五
</font><h2>
<!--ti:-->安陽集 五十卷
</h2>
<!--ed:-->內府藏本
<p>
<!--no:-->宋韓琦撰。琦事蹟具宋史本傳。其集晁公武讀書志。陳振孫書錄解題。宋史藝文志。俱作五十卷。此本目次相符。蓋卽原本。琦歷相三朝。功在社稷。生平不以文章名世。而詞氣典重。敷陳剴切。有垂紳正笏之風。呂祖謙編文鑑。錄其文十首。其中如論滅省冗費。論西夏請和。論時事。論靑苗諸篇。皆正論凜然。足覘其大節。詩句多不事彫鏤。自然高雅。黃花晚節一聯。久爲世所傳誦。而其他隨時抒興。亦多寄託遙深。江少虞事實類苑。稱琦作喜雪一聯云。危石蓋深鹽虎陷老枝擎重玉龍寒。人謂其身在外而自任以天下之重。固未免涉於附會。非琦本旨。至於司馬光詩話。稱琦罷相守北京新進多凌侮之。琦爲詩云。風定曉枝蝴蜨鬧。雨勻春圃桔橰閑。時人推其微婉。強至韓忠獻遺事。稱琦在相臺。作喜雨詩斷句云。須臾慰滿三農望。却斂神功寂似無。人謂此眞做出相業。則實能得其寓意。蓋蘊蓄旣深。故直抒胸臆。自然得風雅之遺。固不徒以風雲月露爲工矣。名臣言行錄。載司馬光辭樞副時。琦有書與文彥博。東萊詩話。載是時亦有二書與光。吳師道禮部詩話。載琦手書早夏三詩。備蕭散閒適之趣。皆安陽集所無。又陸游渭南集。有韓忠獻帖跋。稱西夏犯邊。琦當御戎重任。後入輔帷幄。陳謨畫策。駕馭人才。觀此帖可見。今集中亦未載入。蓋編次猶有所脫遺也。此集之後。舊附家傳十卷。別錄遺事各一卷。檢驗通考三書。本各自爲目。乃後人彙而附之。今仍釐原帙。別著錄於史部。從其類焉。<br/>
</p></body>
</html>