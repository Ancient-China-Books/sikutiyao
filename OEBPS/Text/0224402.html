<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十九 術數類二 葬書 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十九
<!--sf:-->術數類二
</font><h2>
<!--ti:-->葬書 一卷
</h2>
<!--ed:-->通行本
<p>
<!--no:-->舊本題晉郭璞撰。璞有爾雅註。已著錄。葬地之說。莫知其所自來。周官冢人墓大夫之職。皆稱以族葬。是三代以上。葬不擇地之明證。漢書藝文志形法家。始以宮宅地形與相人相物之書竝列。則其術自漢始萌。然尚未專言葬法也。後漢書袁安傳載安父沒。訪求葬地。道逢三書生。指一處。當世爲上公。安從之。故累世貴盛。是其術盛傳於東漢以後。其特以是擅名者。則璞爲最著。考璞本傳載璞從河東郭公受靑囊中書九卷。遂洞天文五行卜筮之術。璞門人趙載。嘗竊靑囊書。爲火所焚。不言其嘗著葬書。唐志有葬書地脈經一卷。葬書五陰一卷。又不言爲璞所作。惟宋志載有璞葬書一卷。是其書自宋始出。其後方技之家。競相粉飾。遂有二十篇之多。蔡元定病其蕪雜。爲删去十二篇。存其八篇。吳澄又病蔡氏未盡蘊奧。擇至純者爲內篇。精粗純駁相半者爲外篇。粗駁當去而姑存者爲雜篇。新喻劉則章親受之吳氏。爲之註釋。今此本所分內篇外篇雜篇。蓋猶吳氏之舊本。至註之出於劉氏與否。則不可考矣。書中詞意簡質。猶術士通文義者所作。必以爲出自璞手。則無可徵信。或世見璞葬母暨陽。卒遠水患。故以是書歸之歟。其中遺體受蔭之說。使後世惑於禍福。或稽留而不葬。或遷徙而不恆。已深爲通儒所闢。然如乘生氣一言。其義頗精。又所云葬者原其起。乘其止。乘風則散。界水則止諸條。亦多明白簡當。王褘靑巖叢錄曰。擇地以葬。其術本於晉郭璞。所著葬書二十篇。多後人增以謬妄之說。蔡元定嘗去其十二而存其八。後世之爲其術者。分爲二宗。一曰宗廟之法。始於閩中。其源甚遠。至宋王伋乃大行。其爲說主於星卦。陽山陽向。陰山陰向。不相乖錯。純取八卦五星。以定生剋之理。其學浙中傳之。而用之者甚鮮。一曰江西之法。肇於贛人楊筠松曾文迪。及賴大有謝子逸輩。尤精其學。其爲說主於形勢。原其所起。卽其所止。以定位向。專指龍穴砂水之相配。而他抱泥。在所不論。今大江以南。無不遵之者。二宗之說。雖不相同。然皆本於郭氏者也云云。是後世言地學者。皆以璞爲鼻祖。故書雖依託。終不得而廢歟。據宋志本名葬書。後來術家尊其說者。改名葬經。毛晉汲古閣刻本亦承其譌。殊爲失考。今仍題舊名。以從其朔云。<br/>
</p></div></body>
</html>