<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 孟子傳 二十九卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->孟子傳 二十九卷
</h2>
<!--ed:-->內府藏本
<p>
<!--no:-->宋張九成撰。九文字子韶。自號無垢居士。其先開封人。徙居錢塘。紹興二年進士第一人。授鎮東軍僉判。歷宗正少卿。兼侍講。權刑部侍郞。忤秦檜。誣以謗訕。謫居南安軍。檜死。起知温州。匄祠歸。卒贈太師崇國公。諡文忠。事蹟具宋史本傳。宋史藝文志。載九成孟子拾遺一卷。今附載橫浦集中。文獻通考。載九成孟子解十四卷。朱彝尊經義考。註云未見。此本爲南宋舊槧。實作孟子傳。不作孟子解。又盡心篇已佚。而告子篇必上。已二十九卷。則亦不止十四卷。蓋通考傳寫誤也。九成之學。出於楊時。又喜與僧宗杲遊。故不免雜於釋氏。所作心傳日新二錄。大抵以禪機詁儒理。故朱子作雜學辯。頗議其非。惟註是書。則以當時馮休作删孟子。李覯作常語。司馬光作疑孟。晁說之作詆孟。鄭厚叔作藝圃折衷。皆以排斥孟子爲事。故特發明於義利經權之辨。著孟子尊王賤霸有大功。撥亂反正有大用。每一章爲解一篇。主於闡楊宏旨。不主於箋詁文句。是以曲折縱橫。全如論體。又辨治法者多。辨心法者少。故其言亦切近事理。無由旁涉於空寂。在九成諸著作中。此爲最醇。至於草芥寇讎之說。謂人君當知此理。而人臣不可有此心。觀其眸子之說。謂瞭與眊。乃邪正之分。不徒論其明暗。又必有孟子之學識。而後能分其邪正。尤能得文外微旨。王若虛滹南老人集。有孟子辨惑一卷。其自述有曰。孟子之書。隨機立教。不主故常。凡引人於善地而已。司馬君實著所疑十餘篇。蓋淺近不足道也。蘇氏解論語。與孟子辨者八。其論差勝。及細味之。亦皆失其本旨。張九成最號深知者。而復不能盡如論行仁政而王。王者之不作。曲爲護諱。不敢正言。而猥曰王者王道也。此猶是鄭厚叔輩之所見。至於對齊宣湯武之問。辨任人食色之惑。皆置而不能措口云云。蓋於諸家註中。獨許九成。而尚有所未盡慊。不知行仁政而王之類。文義分明。九成非不能解。特以孟子之意。欲拯當日之戰爭。九成之解。則欲防後世之僭亂。雖郢書燕說。於世道不爲無益。至於湯武放伐。任人食色。闕其所疑。正足見立說之不苟。是固不足爲九成病也。<br/>
</p></div></body>
</html>