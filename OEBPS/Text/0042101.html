<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十一 禮類三 儒行集傳 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十一
<!--sf:-->禮類三
</font><h2>
<!--ti:-->儒行集傳 二卷
</h2>
<!--ed:-->福建巡撫採進本
<p>
<!--no:-->明黃道周撰。是書爲所進禮記解五篇之五。雖亦有彊分篇目之失。然記文稱其自立有如此者。其剛毅有如此者云云。則章旨本經中所有。道周分一十七章。較表記坊記緇衣之目。尚近於自然。其所集之傳。亦雜引歷代史傳。以某某爲能自立。某某爲剛毅意在上之取士。執此爲則。以定取舍之衡。故其自序云。仲尼恐後世不學。不知先王之道。存於儒者。故併舉以明之。使後之天子。循名考實。知人善任。爲天下得人。蓋經爲儒者言。道周之傳。則爲用儒者言也。大抵道周於諸經。其用力最深者。莫知易學。觀其與及門朱朝瑛何瑞圖劉履丁輩。往復商榷。至再至三。所謂一生精力。盡在此書者也。其孝經集傳。亦歷六年而成。故推衍亦爲深至。若禮記五篇。則借以納諫。意原不主於解經。且一年之中。輯書五種。亦成之太速。故考證或不免有疎。然賦詩斷章。義各有取。郢書燕說。國以大治。苟其切於實用。則亦不失聖人垂救之心。故雖非解經之正軌。而不能不列之經部焉。<br/>
</p></div></body>
</html>