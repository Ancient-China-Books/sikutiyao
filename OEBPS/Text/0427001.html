<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十五 總集類存目二 皇華集 二卷 續集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十五
<!--sf:-->總集類存目二
</font><h2>
<!--ti:-->皇華集 二卷
<!--ti:-->續集 一卷
</h2>
<!--ed:-->安徽巡撫採進本
<p>
<!--no:-->明翰林院修撰唐皐。兵科給事中史道。於正德十六年。以頒世宗卽位詔。奉使朝鮮。與其藩臣日有唱和。國王李懌。特命書局編爲此集。皇華集卷首有嘉靖元年議政府左議政南袞序。載二使初至國境。及歸朝。與議政府右議政李荇等唱和之作。皇華續集卷首。有嘉靖元年李荇序。專載唐皐留別國王二律。及議政府領議政金詮以下和韻之作。考皐等奉使。不見於明史本紀。及朝鮮列傳。惟世宗實。錄載其事於八月乙巳。此書南袞序。謂以十二月乙酉抵王京。則距奉命日幾五月也。又南袞皇華集序。謂初入境至出疆。僅浹三旬。紀行之作。登高之賦。凡若干篇。今考集中。初入境之作有唐皐登迎薫樓詩。標云長至後十日。考實錄是年十一月十四日長至。則是作在二十四。其出疆之作。有唐皐至頞山寄懷藩宗諸君子詩。標云臘月辛丑。考實錄是年十二月己卯朔。則辛丑乃是月二十三日。與序所云唱和將浹三旬。適相符合云。<br/>
</p></div></body>
</html>