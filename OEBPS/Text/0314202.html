<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 東雅堂韓昌黎集註 四十卷 外集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->東雅堂韓昌黎集註 四十卷
<!--ti:-->外集 十卷
</h2>
<!--ed:-->副都御史黃登賢家藏本
<p>
<!--no:-->不著撰人名氏。惟卷末各有東吳徐氏刻梓家塾小印。考陳景雲韓集點勘書後曰。近代吳中徐氏東雅堂刊韓集。用宋末廖瑩中世綵堂本。其註採建安魏仲舉五百家註本爲多。閒有引他書者。僅十之三。復删節朱子單行考異。散入各條下。皆出瑩中手也。瑩中爲賈似道館客。事見宋史似道傳。徐氏刊此本。不著其由來。殆深鄙瑩中爲人。故削其名氏。併開版年月也云云。今考此本。前列重校凡例九條。內稱廟諱一條。確爲宋人之語。景雲之說爲可信。知此本爲瑩中註也。景雲又自註此文。曰東雅堂主人徐時泰。萬曆中進士。官工部郞中。今考明進士題名碑。萬曆甲戌科有徐時泰。長洲人。蓋卽其人矣。<br/>
</p></div></body>
</html>