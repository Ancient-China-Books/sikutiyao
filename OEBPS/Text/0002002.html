<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二 易類二 漢上易集傳 十一卷 卦圖 三卷 叢說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二
<!--sf:-->易類二
</font><h2>
<!--ti:-->漢上易集傳 十一卷
<!--ti:-->卦圖 三卷
<!--ti:-->叢說 一卷
</h2>
<!--ed:-->兩江總督採進本
<p>
<!--no:-->宋朱震撰。震字子發。荊門軍人。政和中登進士第。南渡後。趙鼎薦爲祠部員外郎。官翰林學士事蹟具宋史本傅。是書題曰漢上。蓋因所居以爲名。前有震進書表。稱起政和丙申。終紹興甲寅。凡十八年而成。其說以象數爲宗。推本源流。包括異同。以救莊老虚無之失。陳善捫蝨新話。詆其妄引說卦。分伏羲文王之易。將必有據雜卦反對造孔子易圖者。晁公武讀書志。以爲多采先儒之說。然頗舛謬。馮椅厚齋易學。述毛伯玉之言。亦譏其卦變互體伏卦反卦之失。然朱子曰王弼破互體。朱子發用互體。互體自左氏已言。亦有道理。只是今推不合處多。魏了翁曰。漢上易太煩。卻不可廢。胡一桂亦曰。變互伏反納甲之屬。皆不可廢。豈可盡以爲失而詆之。觀其取象。亦甚有好處。但牽合處多。且文辭繁雜。使讀者茫然。看來只是不善作文爾。是得失互陳。先儒已有公論矣。惟所敘圖書授受。謂陳摶以先天圖傳种放。更三傳而至邵雍。放以河圖洛書傳李漑。更三傳而至劉牧。穆脩以太極圖傳周敦頤。再傳至程顥程頤。厥後雍得之。以著皇極經世。牧得之。以著易數鉤隱圖。敦頤得之。以著太極圖說通書。頤得之。以述易傳。其說頗爲後人所疑。又宋世皆以九數爲洛書。十數爲河圖。獨劉牧以十數爲洛書。九數爲河圖。震此書亦用牧說。與諸儒互異。然古有河圖洛書。不云十數九數。大衍十數。見於繫辭。太乙九宮。見於乾鑿度。不云河圖洛書黑白奇偶八卦五行。自後來推演之學。楚失齊得。正亦不足深詰也。<br/>
</p></div></body>
</html>