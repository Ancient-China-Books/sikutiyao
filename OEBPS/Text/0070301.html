<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十四 五經總義類存目 冬餘經說 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十四
<!--sf:-->五經總義類存目
</font><h2>
<!--ti:-->冬餘經說 十二卷
</h2>
<!--ed:-->編修邵晉涵家藏本
<p>
<!--no:-->國朝邵向榮撰。向榮字東葵。餘姚人。康熙壬辰會試中式舉人。官鎮海縣教諭。此書雜釋諸經。凡易說二卷。書說一卷。詩說二卷。春秋說二卷。周禮說一卷。儀禮說一卷。禮記說一卷。論語說一卷。孟子說一卷。多引先儒成說。而辨其同異。如謂孔穎達兼領五經正義。然諸經分手編纂。穎達未嘗統覈。詩般正義。引鄭註九河周時齊桓公塞之同爲一。稱鄭氏云齊桓公塞爲一者。不知所出何書。又禹貢正義。亦引鄭註而釋之曰。春秋緯寶乾圖云。移河爲界。在齊呂塡閼八流以自廣。鄭氏據此文爲齊桓公塞之。是撰詩正義者。不知有書正義也。左氏哀十七年傳。衞侯繇辭云。如魚竀尾衡流而方羊裔焉。正義謂裔焉爲語助之辭。不當以方羊斷句。詩汝墳正義。又引左傳如魚赬尾衡流而彷徉。以鄭衆註爲證。是撰左傳正義者。不知有詩正義也。其言頗切中歷代官書雜出衆手之病。其書則猶未完之稾。其子孫以簡端標識。雜鈔而成也。<br/>
</p></div></body>
</html>