<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十二 禮類四 學禮質疑 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十二
<!--sf:-->禮類四
</font><h2>
<!--ti:-->學禮質疑 二卷
</h2>
<!--ed:-->副都御史黃登賢家藏本
<p>
<!--no:-->國朝萬斯大撰。斯大有儀禮商。已著錄。是書考辨古禮。頗多新說。如謂魯郊惟日至一禮。祈穀不名郊。自魯僭行日至之郊。其君臣託於祈穀。以輕其事。後人不察郊與祈穀之分。遂以魯爲祈穀。見春秋不書祈穀。遂以祈穀爲郊。今考襄公七年傳。孟獻子曰。夫郊祀后稷。以祈農事。啓蟄而郊。郊而後耕。桓公五年秋大雩。左氏傳曰。書不時也。凡祀啓蟄而郊。龍見而雩。與孟獻子之言亦合。斯大旣不信左氏。又據詩序。謂昊天有成命。爲郊祀天地。而不言祈穀。遂立是說。不知大戴禮公符篇。載郊祝曰。承天之神興甘風雨庶卉百穀莫不茂者。則郊兼祈穀之明證。家語雖出依託。然皆綴緝舊文。其郊問篇。稱至於啓蟄之月。則又祈穀於上帝。王肅注曰。啓蟄而郊。郊而後耕。與鄭杜二家。尤爲契合。斯大別爲創論。非也。斯大又謂大社祭地在北郊。王社祈穀在國中。今考五經通義。大社在中門之外。王社在籍田之中。孔賈疏及通典。俱宗其說。又左傳閔公二年傳。閒於兩社爲公室輔。杜預注。周社亳社兩社之閒。朝廷執政所在。孔穎達疏曰。魯是周之諸侯。故國社謂之周社。則國社之所在。爲朝廷執政之所在。其爲中門內無疑。諸侯之國社。與天子之大社同也。周書作雒篇曰。乃設立邱兆於南郊。以上帝配后稷日月星辰。先王皆與食。諸侯受命於周。乃建大社於國中。國中與南郊對舉。則大社不在郊而在國可知。斯大所云。誤亦顯著。斯大又謂士止爲小宗。不得爲大宗。以士無祖廟也。今考喪服小記曰。士不攝大夫。士攝大夫惟宗子。又荀子曰。故王者天太祖。諸侯不敢壞。大夫士有常宗。楊倞注曰。繼別子之後。爲族人所常宗。百世不遷之大宗也。據此。則士亦得爲大宗。明矣。又喪服小記曰。庶子不祭殤與無後者。殤與無後者從祖祔食。鄭元注曰。宗子之諸父無後者。爲墠祭之。孔穎達疏曰。若宗子是士。無曾祖廟。故諸父無後者。爲墠祭之。又曾子問曰。若宗子死。告於墓而後祭於家。鄭注曰。祭於家。容無廟也。孔疏曰。祭於家。是容宗子無爵。其家無廟。而祭於庶子之家。是且有無廟而爲宗子者矣。今斯大謂有始祖廟。乃得爲大宗。充其說。不特士不得爲大宗。據祭法。則大夫止有曾祖廟。將大夫亦不得爲大宗乎。斯大又變其說。謂大夫士皆得祭高曾祖禰。引大傳曰。大夫士有大事省於其君。干祫及其高祖。今考孔疏。祫合也。謂雖無廟。而得與有廟者合祭。大夫蓋祫於曾祖廟而上及高祖。上士則祫於祖廟而上及曾祖高祖。中士則祫於禰廟而上及祖與曾祖高祖。又安得援爲皆得有廟之證乎。斯大又謂小記大夫士之妾。祔於妾祖姑。亡則中一以上而祔。則祔於高祖姑。是高祖有廟。今考小記孔疏曰。妾無廟。爲壇祔之耳。則妾雖祔於高祖之妾。不必高祖有廟。觀雜記父母之喪尚功衰而祔兄弟之殤。孔疏。其小功兄弟身及父是庶人。不合立祖廟。則曾祖嫡孫爲之立壇。祔小功兄弟之長殤於從祖。立神而祭。不爲從祖立廟也。又安得謂高祖之妾有廟乎。凡此皆自立異說。略無顯據。其他若辨商周改月改時。周詩周正。及兄弟同昭穆。皆極精確。宗法十餘篇。亦頗見推闡。置其非而存其是。亦未始非一家之學也。<br/>
</p></body>
</html>