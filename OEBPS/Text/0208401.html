<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十三 醫家類一 靈樞經 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十三
<!--sf:-->醫家類一
</font><h2>
<!--ti:-->靈樞經 十二卷
</h2>
<!--ed:-->大理寺卿陸錫熊家藏本
<p>
<!--no:-->案晁公武讀書志曰。王冰謂靈樞卽漢志黃帝內經十八卷之九。或謂好事者於皇甫謐所集內經倉公論中鈔出之。名爲古書。未知孰是。又李濓醫史。載元呂復羣經古方論曰。內經靈樞。漢隋唐志皆不錄。隋有鍼經九卷。唐有靈寶註黃帝九靈經十二卷而已。或謂王冰以九靈更名爲靈樞。又謂九靈尤詳於鍼。故皇甫謐名之爲鍼經。苟一經而二名。不應唐志別出鍼經十二卷。是靈樞不及素問之古。宋元人已言之矣。近時杭世駿道古堂集。亦有靈樞經跋曰。七略漢藝文志黃帝內經十八篇。皇甫謐以鍼經九卷。素問九卷。合十八篇當之。隋書經籍志鍼經九卷。黃帝九靈十二卷。是九靈自九靈。鍼經自鍼經。不可合而爲一也。王冰以九靈名靈樞。不知其何所本。余觀其文義淺短。與素問之言不類。又似竊取素問而鋪張之。其爲王冰所僞託可知。後人莫有傳其書者。至宋紹興中。錦官史崧。乃云家藏舊本靈樞九卷。除已具狀經所屬申明外。准使府指揮。依條申轉運司選官詳定。具書送祕書省國子監。是此書至宋中世而始出。未經高保衡林億等校定也。其中十二經水一篇。黃帝時無此名。冰特據身所見而妄臆度之云云。其考證尤爲明晰。然李杲精究醫理。而使羅天益作類經。兼採素問靈樞。呂復亦稱善學者。當與素問並觀其旨義。互相發明。蓋其書雖僞。而其言則綴合古經。具有源本。譬之梅頤古文。雜採逸書。聯成篇目。雖牴牾罅漏。贗託顯然。而先王遺訓。多賴其蒐輯以有傳。不可廢也。此本前有紹興乙亥史崧序。稱舊本九卷八十一篇。增修音釋。附於卷末。又目錄首題鼇峯熊宗立點校重刊。末題原二十四卷。今併爲十二卷。是此本爲熊氏重刊所併。呂復稱史崧併是書爲十二卷。以復其舊。殆誤以熊本爲史本歟。<br/>
</p></div></body>
</html>