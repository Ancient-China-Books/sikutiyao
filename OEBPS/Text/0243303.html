<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十六 譜錄類存目 程氏墨苑 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十六
<!--sf:-->譜錄類存目
</font><h2>
<!--ti:-->程氏墨苑 十二卷
</h2>
<!--ed:-->浙江巡撫採進本
<p>
<!--no:-->明程君房撰。君房歙縣人。是編以所製諸墨。摹畫成圖。分爲六類。曰元工。曰輿地。曰人官。曰物華。曰儒箴。曰緇黃。每類各分上下二卷。雕鏤題識。頗爲精巧。與方於魯墨譜鬭新角異。實兩不相下。考沈德符飛鳧語略載方程兩人。以名相軋爲深讐。程墨嘗介內廷進之神宗。方於魯恨之。程以不良死。實方之力。眞墨妖。亦墨兵也。姜紹書韻石齋筆談。則雲方程以治墨互相角勝。方彙墨譜。倩名手爲圖。刻畫研精。細入毫髮。程作墨苑以矯之。蓋於魯微時。曾受造墨法於君房。仍假館授餐。程有妾頗美麗。其妻妬而出之。正方所慕。令媒者輾轉謀娶。程訟之有司。遂成隙。未幾程坐殺人繫獄。疑方陰嗾之。故墨苑內繪中山狼以詆方焉。二書所載。雖情事稍殊。而其爲構釁則一。夫以松煤小技。而互相傾陷若此。方之傾險固不足道。程必百計以圖報。是何所見之未廣乎。<br/>
</p></div></body>
</html>