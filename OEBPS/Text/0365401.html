<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 對山集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->對山集 十卷
</h2>
<!--ed:-->湖北巡撫採進本
<p>
<!--no:-->明康海撰。海有武功縣志。已著錄。其詩文集。自明以來凡四刻。一爲張太微所選。爲王世懋所選。互有去取。國朝康熙中。其里人馬氏。始裒其全集刻之江寧。此本乃乾隆辛巳。其里人編修孫景烈。以所藏張太微本。又加刊削而刻之。海以救李夢陽故。失身劉瑾。瑾敗坐癈。遂放浪自恣。徵歌選妓。於文章不復精思。詩尤頹縱。王世懋序。稱其五七言古律。多率意之作。又慕少陵直據胸臆。或同時人名號爵里。韻至便押。不麗於雅。朱孟震序。述李維楨之言。亦稱張太微本珷玞燕石。閒列錯陳。故馬氏所增刊。頗傷蕪雜。景烈此本雖晚出。而去取謹嚴。於詩汰之尤力。較諸本特爲完善。已足盡海所長矣。明人論海集者。是非不一。要以俞汝成文過於詩語。爲不易之評。其擬廷臣論寧夏事狀。及鑄錢論諸篇。尤頗切時弊。崔銑呂柟。皆以司馬遷比之。誠爲太過。然其逸氣往來。翛然自異。固在李夢陽等割剝秦漢者上也。<br/>
</p></div></body>
</html>