<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->湖南巡撫採進本

<div id="text"><font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書逸箋 六卷
</h2><p>
<!--no:-->國朝程大中撰。大中字拳時。號是菴。應城人。乾隆丁丑進士。是編採輯諸書之文。與四書相發明者。或集註所已引。而語有舛誤。或集註所未發。而義可參訂。皆爲之箋其出處。其與集註小異者。則爲附錄。其他書中所載四子書文。與今本異者。則爲附記。第六卷則專考四書人物遺事。又雜事數十條。別爲雜記。援據頗極詳明。中如束帶一條。不引玉藻肄束及帶動者有事則收之之文。朋友死無所歸一條。引白虎通。而不引檀弓夫子曰生於我乎館死於我乎殯之文。廛無夫里之布一條。集註止引載師職。而此不引閭師職凡無職者出夫布之文以補之。未免疎漏。至雜記內因論語有夢周公一語。遍引堯舜禹文諸夢事。如夢書六帖。皆爲引入。亦稍涉泛濫。然詞皆有據。雖不能與閻若璩四書釋地。並駕齊驅。較張存中之通證。詹道傳之纂箋。要無所讓也。
</p><br/></div></body></html>