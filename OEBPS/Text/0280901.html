<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 韻府羣玉 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->韻府羣玉 二十卷
</h2>
<!--ed:-->兵部侍郞紀昀家藏本
<p>
<!--no:-->宋陰時夫撰。其第中夫註。案黃虞稷千頃堂書目云。陰幼遇一作陰時遇。字時夫。奉新人。數世同居。登宋寶祐九經科。入元不仕。其兄中夫。名幼達。據此。則時夫乃幼遇之字。而中夫又時夫之兄。與世所傳不同。當必有據。然舊刻皆題其字。未詳何義也。昔顏眞卿編韻海鏡源。爲以韻隸事之祖。然其書不傳。南宋人類書至多。亦罕踵其例。惟吳澄支言集。有張壽翁事韻擷英序。稱荊公東坡山谷。始以用韻奇險爲工。蓋其胸中蟠萬卷書。隨取隨有。儻記誦之博。不及前賢。則不能免於檢閱。於是乎有詩韻等書。然其中往往陳腐云云。是押韻之書。盛於元初。時夫是編。蓋卽作於是時。康熙中河閒府知府徐可先之婦謝瑛。又取其書重輯之。名增删韻玉定本。今書肆所刊。皆瑛改本。此本爲大德中刊版。猶時夫原書也。明成祖頗喜其書。故解縉大庖西封事。稱陛下好觀韻府雜書。欽輯穢蕪。略無文彩。曹安讕言長語。亦曰韻府羣玉。亦收之博矣。其中止要緊者漏之。如足字欠管寧濯足。棚字欠靑溪棚。蘇峻攻靑溪棚。卞壼拒之。高熲殺張麗華於靑溪棚。二字尚失之。則其他可知也云云。今以欽定佩文韻府考之。陰氏之所漏。寧止於是。安之所舉。如一葉一花。偶然掇拾。未睹夫鄧林之成蔚也。然元代押韻之書。今皆不傳。傳者以此書爲最古。又今韻稱劉淵所併。而淵書亦不傳。世所通行之韻。亦卽從此書錄出。是韻府詩韻。皆以爲大輅之椎輪。將有其末。必舉其本。此書亦曷可竟斥歟。<br/>
</p></div></body>
</html>