<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十九 雜家類三 正楊 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十九
<!--sf:-->雜家類三
</font><h2>
<!--ti:-->正楊 四卷
</h2>
<!--ed:-->直隸總督採進本
<p>
<!--no:-->明陳耀文撰。耀文有經典稽疑。已著錄。是書凡一百五十條。皆糾楊愼之譌。成於隆慶己巳前有李蓑序。及耀文自序。愼於正德嘉靖之閒。以博學稱。而所作丹鉛錄諸書。不免瑕瑜並見。眞僞互陳。又晚謫永昌。無書可檢。惟憑記憶。未免多疎。耀文考正其非。不使轉滋疑誤。於學者不爲無功。然釁起爭名。語多攻訐。醜詞惡謔。無所不加。雖古人挾怨構爭。如吳縝之糾新唐書者。亦不至是。殊乖著作之體。又書成之後。王世貞頗有違言。耀文復增益之。反脣辨難。喧同詬詈。憤若寇讎。觀是書者。取其博贍。亦不可不戒其浮囂也。朱國楨湧幢小品曰。自有丹鉛錄諸書。便有正楊。又有正正楊。古人古事古字。此書如彼。彼書如此。散見雜出。各不相同。見其一不見其二。鬨然糾駁。不免爲前人所笑。是亦善於解紛之說。然博辨者固戒游詞。精核者終歸定論。國楨之病是書。竟欲取考證而廢之。則又矯枉過正矣。<br/>
</p></div></body>
</html>