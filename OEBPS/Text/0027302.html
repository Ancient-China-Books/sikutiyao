<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 禹貢匯疏 十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->禹貢匯疏 十五卷
</h2>
<!--ed:-->兩淮鹽政採進本
<p>
<!--no:-->明茅瑞徴撰。其書前冠圖經二卷。上卷二十四圖。皆鄭曉原本。下卷二十四圖。則瑞徴所補輯也。次以九州爲九卷。導山導水各一卷。而九州攸同至末。自爲一卷。又採摭大禹神怪之事。爲附錄一卷。書作於崇禎壬申。多借以抒寫時事。故其自序曰。讀禹貢者詳九州之山川。則可供聚米之畫。習澮渠之歧路。則可商飛輓之宜。察東南之物力。則當念杼軸之空。考甸服之遺制。則當興樹藝之利。而摯要於底愼財賦一語。疏解浩繁。可一言以蔽之。如必句櫛字比。執今圖誌。疑古山川。此不離經生之耳食。何益孔蔡之舊文。蓋其志不在於解經也。然徴引浩繁。而無所斷制。動引及天文分野。未免泛濫。至其附錄一卷。盡摭雜家之言。侈談靈異。則非惟無與於經義。亦竝無關於時事矣。豈說經之體哉。<br/>
</p></body>
</html>