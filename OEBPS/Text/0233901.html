<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 廣川畫跋 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->廣川畫跋 六卷
</h2>
<!--ed:-->兩江總督採進本
<p>
<!--no:-->宋董逌選。逌在宣和中。與黃伯思均以考據賞鑒擅名。毛晉嘗刊其書跋十卷。而畫跋則世罕傳本。此本爲元至正乙巳華亭孫道明所鈔。云從宋末書生寫本錄出。則爾時已無鋟本矣。紙墨歲久剝蝕。然僅第六卷末有闕字。餘尚完整也。古圖畫多作故事及物象。故逌所跋皆考證之文。其論山水者。惟王維一條。范寬二條。李成三條。燕肅二條。時記室所收一條而已。其中如辨正武皇望仙圖。東丹王千角鹿圖。七夕圖。兵車圖。九主圖。陸羽點茶圖。送窮圖。乞巧圖。勘書圖。擊壤圖。沒骨花圖。舞馬圖。戴嵩牛圖。秦王進餅圖。留瓜圖。王波利獻馬圖。引據皆極精核。其封禪圖一條。立義未確。娵魚圖一條。附會太甚。分鏡圖一條。拘滯無理。地獄變相圖。誤以盧棱伽爲在吳道元前。皆偶然小疵。不足以爲是書累也。<br/>
</p></div></body>
</html>