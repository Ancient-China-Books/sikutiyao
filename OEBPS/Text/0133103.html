<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十六 傳記類存目二 楊文靖年譜 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十六
<!--sf:-->傳記類存目二
</font><h2>
<!--ti:-->楊文靖年譜 二卷
</h2>
<!--ed:-->浙江吳玉墀家藏本
<p>
<!--no:-->國朝張夏編。夏有雒閩源流錄。已著錄。是編以楊時年譜。舊本詳略失宜。乃參稽史册語錄文集。訂爲上下二卷。考宋史時本傳。稱時安於州縣。未嘗求聞達。而德望日隆。有爲蔡京謀者。以爲事勢必敗。宜引舊德老成。置諸左右。庶猶可幾及。蔡京然之。乃薦爲祕書郞。此編於七十一。歲書宣和五年癸亥四月有旨召赴都堂審察。以疾辭。其下分註。雖略及張觷語。而歸其事於高麗王問時安在。副使傅墨卿以聞。故有是召。於七十二歲書六年甲辰十月召爲祕書郞。仍令上殿。十二月至京師入對。其下分註。又以高麗使臣將至。傅墨卿再薦於朝爲詞。並註曰是時蔡京已斥。若欲泯蔡氏薦辟之蹟者。然時赴蔡氏之薦。朱子語錄亦深言其失。自非聖人。孰無過舉。原不以是沒其生平也。夏以東林託始之故。曲爲文飾。仍不免門戶之見矣。<br/>
</p></div></body>
</html>