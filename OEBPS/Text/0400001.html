<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十四 別集類存目八 虎溪漁叟集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十四
<!--sf:-->別集類存目八
</font><h2>
<!--ti:-->虎溪漁叟集 十卷
</h2>
<!--ed:-->江西巡撫採進本
<p>
<!--no:-->國朝劉命淸撰。命淸字穆叔。臨川人。是書前後無序跋。惟冠以臨川縣志小傳一篇稱其明末捍禦土寇有方略。福王時揭重熙薦充館職。辭不就。入國朝以布衣終。是集凡經論二卷。史論二卷。文二卷。詩三卷。詞一卷。其經論稱朱子棄子貢詩傳子夏詩序。有駭於聽聞。案朱子但嘗駁詩序耳。其子貢詩傳。至明始出。朱子烏得而見之。又謂魯之春秋。本用周正。孔子始改用夏正。以秦正建亥。而呂不韋作月令。乃用夏時爲例。是不特按之經文。無一相合。且案史記秦始皇本紀。呂不韋死在十二年。以十月爲歲首。在二十六年。又呂氏春秋後序。稱歲在涒灕。乃始皇之八年。與改用亥正。遠不相及。引以爲證。尤考之不詳。史論頗多臆斷。其詆諸葛誅馬謖之非。及力袒王安石。而深斥蘇洵辨姦論。及呂公著彈文。尤不免顚倒是非。詩文亦皆不入格。蓋倜儻自豪之士。負氣縱橫。而學問則未能深造也。<br/>
</p></div></body>
</html>