<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 書譜 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->書譜 一卷
</h2>
<!--ed:-->浙江鮑士恭家藏本
<p>
<!--no:-->唐孫過庭撰。竇蒙述書賦註曰。孫過庭字虔禮。富陽人。右衞冑曹參軍。張懷瓘書斷則云。孫虔禮字過庭。陳留人。官至率府錄事參軍。二人俱相距不遠。而所記名字爵里不同。殆與舊唐書稱房喬字元齡。新唐書稱房元齡字喬者。同一譌異。疑唐人多以字行。故各處所聞不能畫一也。是書篇末自題垂拱三年。蓋武后時作。書斷謂之筆意論。然世傳石刻。乃其手迹。篇中自稱名曰書譜。則作書譜爲是矣。過庭之書。頗爲竇臮述書賦所詆。然自宋以來。皆推能品。不以臮言爲然。張懷瓘推獎是書。亦稱其深得旨趣。故操翰者奉爲指南。然過庭自稱撰爲六篇。分爲兩卷。此本乃止一篇。疑全書已佚。流傳眞蹟。僅存其總序之文。以前賢緒論。姑存以見一斑。而仍題其全書之名耳。然微言奧義。已足見其大凡矣。<br/>
</p></body>
</html>