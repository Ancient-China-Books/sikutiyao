<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十四 禮類存目二 禮記通解 二十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記通解 二十二卷
</h2>
<!--ed:-->浙江汪啓淑家藏本
<p>
<!--no:-->明郝敬撰。敬有周易正解。已著錄。言禮記者。當以鄭注爲宗。雖朱子掊擊漢儒。不遺餘力。而亦不能不取其禮注。蓋他經可推求文句。據理而談。三禮則非有授受淵源。不能臆揣也。敬作此註。於鄭義多所駁難。然得者僅十之一二。失者乃十之八九。如謂未仕者不稅人。稅當爲禭。國君七个。遣車七乘。个字同介。月令冬祀行。是祀井。非祀道塗之行。若祀道塗。則祀土矣。又謂鄕人禓。是袒裼相逐。不讀爲陽。鄭訓爲強鬼。非也。又謂動乎四體。爲人之四體。非龜也。凡此之類。有前人已言者。亦有自立義者。固足以匡鄭氏之誤。至於曲禮葱㳿處末。鄭訓㳿爲熟葱。本自不誤。蓋上文有膾炙。有醯醬。膾爲細切之肉腥。細者爲膾。炙爲炮肉。皆二物也。葱㳿分生熟。亦承上二物而來。而敬引井渫不食。謂㳿卽渫字。通爲屑。蓋葱㞕也。考之爾雅說文玉篇廣韻諸書。古無訓㳿爲㞕者也。又謂醆酒涗于淸。汁獻涗于醆酒。猶明淸與醆酒。于舊澤之酒。本以茅泲醴盛於醆。和之以水。加鬱金汁以獻。如今人以水和飲陳酒之類。舊澤謂舊酒。醲厚如膏澤。鄭援周禮。謂明酌爲事酒。醆酒爲盎齊。淸爲淸酒。汁獻作汁沙。舊澤當作舊醳。皆誤。今詳推鄭義。皆援據精詳。無可駁詰。敬乃以意更易。徒形臆斷。又謂襲上有衣。不宜又加以裼。多衣則累。古義不明。不知錦在裘上。上有絅衣。經典分明。何可居今而議古。又謂孚尹。孚爲信。尹爲割。鄭作浮筠者。非不知玉之浮光旁達。猶誠信之及人。若第訓孚爲信。則下文固有信字在。豈非重文累句乎。大抵鄭氏之學。其閒附會讖文。以及牽合古義者。誠不能無所出入。而大致則貫穿羣籍。所得爲多。魏王肅之學。百倍於敬竭一生之力。與鄭氏爲難。至於僞造家語。以助申己說。然日久論定。迄不能奪康成之席也。敬乃恃其聰明。不量力而與之角。其動輒自敗。固亦宜矣。<br/>
</p></body>
</html>