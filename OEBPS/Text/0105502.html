<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四 編年類存目 五代春秋 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四
<!--sf:-->編年類存目
</font><h2>
<!--ti:-->五代春秋 二卷
</h2>
<!--ed:-->兩江總督採進本
<p>
<!--no:-->宋尹洙撰。洙字師魯。河南人。天聖二年進士。授絳州正平主簿。以薦爲館閣校勘累遷右司諫。知渭州。兼領涇原路經略公事。以爭水洛城事。移慶州。復爲董士廉所訟。貶崇信軍節度副使。監均州酒稅卒。事蹟具宋史本傳。考邵伯温聞見錄載。歐陽修作五代史。嘗約與洙分撰。此書或卽作於是時。然體用編年。與修書例異。豈本約同撰而不果。後乃自著此書歟。所載始梁太祖開平元年甲子。迄周顯德七年正月甲辰。鄭樵通志藝文略作二卷。與今本合。趙希弁讀書附志則作五卷。或別本流傳。以一代爲一卷歟。穆脩春秋之學稱受之於洙。然洙無說春秋之書。惟此一編。筆削頗爲不苟。多得謹嚴之遺意。知其春秋之學深矣。已載入所作河南集中。此蓋其別行之本。以初原自爲一書。故仍存其目焉。<br/>
</p></div></body>
</html>