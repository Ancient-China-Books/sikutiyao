<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 論語學案 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->論語學案 十卷
</h2>
<!--ed:-->浙江巡撫採進本
<p>
<!--no:-->明劉宗周撰。宗周有周易古文鈔。已著錄。宗周講學。以愼獨爲宗。故其解爲政以德。及朝聞道章。首揭此旨。其傳雖出姚江。然能敕正其失。其解多聞擇善多見而識章。有云世謂聞見之知。與德性之知有二。予謂聰明睿知非性乎。睿知之體。不能不窮於聰明。而聞見啓焉。今必以聞見爲外。而欲隳明黜聰求睿知。幷其睿知而槁矣。是隳性於空。而禪學之談柄也。其鍼砭良知之末流。最爲深切。其解性相近章。謂氣質還他氣質。如何扯著性。性是就氣質中指點義理者。非氣質卽爲性也。雖與朱子之說稍異。然亦頗分明不苟。蓋宗周此書。直抒己見。其論不無純駁。然要皆抒所實得。非剽竊釋氏以說儒書。自矜爲無上義諦者也。其解見危致命章曰。人未有錯過義理關。而能判然於生死之分者。卒之明社旣屋。甘蹈首陽之一餓。可謂大節皭然。不負其言矣。與其爲孫承澤。又何如爲劉宗周乎。<br/>
</p></div></body>
</html>