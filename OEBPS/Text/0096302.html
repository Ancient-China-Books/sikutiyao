<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 八矢注字圖說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->八矢注字圖說 一卷
</h2>
<!--ed:-->兩江總督採進本
<p>
<!--no:-->國朝顧陳垿撰。陳垿有鐘律陳數。已著錄。是編乃其所定韻書。八矢者。譬字爲的。以八矢注之。一分四聲。二經聲。三定淸濁之界。四審五音。五分陰陽。六分正變。七分輕重。八分留送。凡八門也。經聲分先天九聲。後天九聲。凡四聲直下爲先天。其二九竝入圖。枯苦庫酷伊倚意乙之類是也。四聲旁轉爲後天。空恐控酷因引印一之類是也。四聲之外。又增一下聲。則亙古之所未聞矣。其緯音淸濁正變陰陽輕重留送圖。分宮爲濁。商爲淸。實皆喉音。角徵羽皆分淸濁。而淸濁二徵之外。又增淺中深三徵音。其外又有淸閏濁閏二音。實卽非敷二母之輕脣音也。其所謂正變者。正卽開口呼。變卽合口呼。又分輕重留送爲三成。皆變幻面目。別立名字。而反謂三十六母爲亂道。過矣。<br/>
</p></div></body>
</html>