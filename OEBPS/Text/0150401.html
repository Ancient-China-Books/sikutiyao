<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 海塘錄 二十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->海塘錄 二十六卷
</h2>
<!--ed:-->浙江巡撫採進本
<p>
<!--no:-->國朝翟均廉撰。均廉有周易章句證異。已著錄。浙江海塘。在海寧州南。唐宋以來。遞有修築。至國朝軫念民依。講求尤備。聖祖仁皇帝曁我皇上。均親臨相度。用建萬年保障之基。是編綜括古今。恭錄詔諭聖製。以弁冕於卷首。次爲圖說一卷。疆域一卷。建築四卷。名勝二卷。古蹟二卷。祠祀二卷。奏議五卷。藝文八卷。雜志一卷。徵引各史紀志。及玉海。乾道咸淳臨安志。四朝聞見錄。明實錄諸書。其考訂辨證。頗爲該洽。如訂正鹽官海塘長百二十四里。唐開元所築。舊志作二百二十四里者誤。引泊宅編。載宋制有鐵符鎭海。皆史傳所未載。他如海寧之隄。築於沈讓諸。又志乘所未備。考浙江通志。雖有海塘事宜一門。然僅至雍正十一年而止。是編詳敍至乾隆二十九年。凡聖謨指示。睿慮周詳。以及臣工奏議。皆謹爲詮敍。尤足以昭示後來。其中如建築門。敍述宋制。而不及引咸淳臨安志所載林大鼐之議。明安然之作石隄。明實錄載於洪武十年。而書中誤作十一年。閒有脫略。然不足累其全書云。<br/>
</p></div></body>
</html>