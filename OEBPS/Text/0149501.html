<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 河防一覽 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->河防一覽 十四卷
</h2>
<!--ed:-->江蘇巡撫採進本
<p>
<!--no:-->明潘季馴撰。季馴有司空奏議。已著錄。季馴在嘉靖萬歷閒。凡四奉治河之命。在事二十七年。著有成績。嘗於萬歷七年工成時。彙集前後章奏。及諸人贈言。纂成一書。名塞斷大工錄。旣而以其猶未賅備。復加增削。輯爲是編。首敕諭圖說一卷。次河議辨惑一卷。次河防險要一卷。次修守事宜一卷。次河源河決考一卷。次前人文章之關係河務。及諸臣奏議。凡八十餘篇。分爲九卷。明代仰東南轉漕。以實京師。又泗州祖陵。逼近淮泗。故治水者。必合漕運與陵寢而兼籌之。中葉以後。潰決時聞。議者紛如聚訟。季馴獨力主復故道之說。塞崔鎭隄歸仁而黃不北。築高家堰黃浦八淺而淮不東。創爲減水順水壩遙隄縷隄之制。而蓄洩有所賴。其大旨謂通漕於河。則治河卽以治漕。會河於淮。則治淮卽以治河。合河淮而合入於海。則治河淮卽以治海。故生平規畫。總以束水攻沙爲第一義。考漢書載王莽時徵治河者。大司馬史張戎已有水自刮除成空語。是借水刷沙。古人已露其意。特從未有見諸行事者。季馴乃斟酌相度。神而明之。永爲河渠利賴之策。後來雖時有變通。而言治河者。終以是書爲準的。閻若璩潛邱劄記。有與劉頌眉書曰。考萬歷六年。潘司空季馴河工告成。其功近比陳瑄。遠比賈魯。無可移易矣。乃十四年河決范家口。又決天妃壩。二十三年河淮決溢邳泗高寶等處。皆患水災。天啓元年。河決王公隄。安得云潘司空治後。無水患六十年。大抵潘司空之成規具在。縱有天災。縱有小通變治法。不出其範圍之外。故曰河防一覽。爲平成之書云云。若璩居於山陽。於河渠利病。得之目睹。斯可謂平情之論矣。<br/>
</p></div></body>
</html>