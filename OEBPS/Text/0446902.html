<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 顧曲雜言 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->顧曲雜言 一卷
</h2>
<!--ed:-->編修程晉芳家藏本
<p>
<!--no:-->明沈德符撰。德符有飛鳧語略。已著錄。此書專論雜劇。南曲北曲之別。其論元人未滅南宋以前。以雜劇試士。核以元史選擧志。絕無影響。乃委巷之鄙談。其論遼史樂志。有大食調曲譜。譌作大石。因有小石調配之。其意以大食爲國名。如龜茲之類。不知自宋已有此名。故王珪詩號至寶丹。秦觀詩號小石調。不由曲譜之譌。其論五六工尺上四合凡一。爲出於宋樂書。亦未免附會。考南曲無凡一上字有高下之分。宋時樂歌。未必分南北曲也。如此之類。雖閒有小疵。然如論北曲。以絃索爲主。板有定制。南曲笙笛。不妨長短其聲以就板。立說頗爲精確。其推原諸劇牌名。自金元以至明代。縷晰條分。徵引亦爲賅洽。詞曲雖伎藝之流。然亦樂中之末派。故唐人樂府雜錄之類。至今尚傳。存此一編。以考南北曲之崖略。未始非博物之一端也。<span class="jiazhu">以上曲品</span><br/>
</p></div></body>
</html>