<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 禁扁 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->禁扁 五卷
</h2>
<!--ed:-->兩江總督採進本
<p>
<!--no:-->元王士點撰。士點字繼志。東平人。是書凡爲目百一十有六。篇一十有五。釐爲甲乙丙丁戊五卷。考何晏景福殿賦云。爰有禁楄。勒分翼張。註引說文。扁從戶册者。署門戶也。扁與楄同。此書詳載歷代宮殿門觀池館苑籞等名。故取義於此。卷首有歐陽玄至順庚午序。虞集至順癸酉序。皆以詳贍推之。其中如釋東西箱。以西淸附之。蓋本前漢司馬相如傳註。謂西淸卽西箱也。而其釋東西序。則與東西箱別爲一類。不知景福殿賦。西箱踟蹰以開宴。東序重深而祕奧。註。西箱西序也。東序東箱也。本屬互文。而析爲兩地。則於宮室之制。殊未能詳考。又如釋秦雲陽宮。一名林光。一名甘泉。考程大昌雍錄。漢之甘泉。在渭北之雲陽。秦之甘泉。在渭南之鄠縣。謂秦甘泉一名雲陽。殊誤。又孟康郊祀志註。漢甘泉一名林光。師古謂漢於秦林光宮旁。別起甘泉宮。謂漢甘泉一名林光。亦非。則於地理之學。亦不免偶疎。至於秦祈年宮。三輔黃圖以爲穆公作。此書獨本漢書及水經注之說。以爲作於惠公。似非無見。又若曲臺宮之類。兼採雍錄。以補黃圖之所遺。頗可藉以參考。末附名釋一篇。訓詁亦極典核。雖時有疎密。要於史學不爲無補矣。<br/>
</p></div></body>
</html>