<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十四 小說家類存目二 靑瑣高議前集 十卷 後集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十四
<!--sf:-->小說家類存目二
</font><h2>
<!--ti:-->靑瑣高議前集 十卷
<!--ti:-->後集 十卷
</h2>
<!--ed:-->兩淮鹽政採進本
<p>
<!--no:-->不著撰人名氏。晁公武讀書志。及宋史藝文志。皆著錄。亦皆不云誰作。趙與峕賓退錄。稱爲劉斧靑瑣高議。當必親見。其標題前有孫副樞序。不稱名。而舉其官。他書亦無此例。其爲里巷俗書可知也。所紀皆宋時怪異事蹟。及諸雜傳記。多乖雅馴。每條下各爲七字標目。如張乖崖明斷分財。回處士磨鏡題詩之類。尤近於傳奇。閒有稱議曰者。寥寥數言。亦多陳腐。讀書志稱其詞意鄙淺。良非輕詆。公武所錄作十八卷。宋史藝文志亦同。此本乃多兩卷。或坊賈傳刻。又有所竄入歟。蔡絛鐵圍山叢談。稱所載孫勔射黿被追。見韓琦爲紫府眞人事。其說不謬。然稱爲青瑣小說。或又其別名也。孫勔事。魏公別錄。魏公家傳皆載之。周煇淸波雜志。又考其同異。謂當以家傳爲正。其所引王老志別一說。卽蔡絛語也。韓琦名德。何必死作閻羅王。乃足取重。斧作小說。侈談神怪可矣。士大夫以爲實事。而記於家傳別錄。好事者又校正其異同。相率說夢。不亦傎乎。<br/>
</p></div></body>
</html>