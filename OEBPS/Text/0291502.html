<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->道山淸話 一卷
</h2><p>
<!--no:-->不著撰人名氏。說郛撰其數條刻之。題曰宋王暐。案書末有暐跋語云。先大父國史在館閣最久。多識前輩。嘗以聞見著館祕錄曝書記。并此書爲三。仍歲兵火。散失不存。近方得此書於南豐曾仲存家。因手鈔藏示子孫。後題建炎四年庚戌孫朝奉大夫主管亳州明道宮賜紫金魚袋暐書。則撰此書者。乃暐之祖。非暐也。周煇淸波雜志。稱成都富春坊火詩。乃洛中名德之後。號道山公子者所作。亦不言其姓氏。書中記元祐五年。其父爲賀遼國正旦使論。范純仁呂公著事歸奏哲宗。哲宗命寄書純仁。後純仁再相。哲宗問曾見李某書否。則撰此書者李姓。非王姓也。然考李燾通鑑長編。是年八月庚戌。命吏部郞中蘇注戶部郞中劉昱爲正旦使。供備庫使郭宗顏。西京左蘇庫副使畢可濟。副之。後郭宗顏病。改遺西頭供奉官閤門陸孝立。無李姓者在其閒。而所稱去年范純仁出守潁昌。呂公著卒於位事。考二人本傳。實均在元祐四年。則五年字又不誤。不審其何故也。或蘇字劉字傳寫譌爲李歟。所記終於崇寧五年。則成書當在徽宗時。書中頗詆王安石之姦。於伊川程子及劉摯。亦不甚滿。惟記蘇黃晁張交際議論特詳。其爲蜀黨中人。固灼然可見矣。其書皆記當代雜事。王士禎居易錄。嘗譏其誤以兩張先爲一。今考歐陽修集。張子野墓誌銘。蘇軾集張子野詩集跋。及定風波引。士禎之說信然。又所記陳彭年對眞宗墨智墨允出春秋少陽事。稱上令祕閣取此書。旣至。彭年令於第幾版尋檢。果得之云云。其說頗誣。案春秋少陽篇。隋唐志已不著錄。彭年安得見之。宋祕閣又何自有之。今考皇侃論語疏。陸德明經典釋文。邢昺論語疏。皆引春秋少陽此條。其時尚未有昺疏。彭年所舉。非陸氏書。則皇氏書耳。是則傳聞者失實。此書因而誤載也。
</p><br/></div></body></html>