<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部八
<!--sf:-->易類存目二
</font><h2>
<!--ti:-->易學殘本 十二卷
</h2><p>
<!--no:-->明卓爾康撰。爾康字去病。仁和人。萬歷壬子舉人。官至工部屯田司郎中。謫常州府檢校。後終於兩淮鹽運通判。據明史藝文志。載爾康易學五十卷。此本僅存圖一卷。圖說六卷。及說卦傳二卷。序卦傳二卷。雜卦傳一卷。毎卷首但有卷之二字。而空其數。蓋刻刊未竟之本也。其大旨附會河洛。推演奇偶。紛紜轇轕。展卷如歷家之數表。所謂聖人因象示教之本旨。渺不知其所在。以此爲作易之奧。則老算博士。人人皆妙契先天矣。其首列爲起數之根者。有古河圖。古洛書。陳希夷龍圖別傳。古河圖。今河圖。古洛書。今洛書。豈龍馬所負一圖而有此四本。神龜所呈一書而有此兩本耶。抑後人以意造作也。爲書如是。其完也不足貴。其闕也亦不足惜矣。
</p><br/></div></body></html>