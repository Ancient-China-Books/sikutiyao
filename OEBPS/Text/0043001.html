<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部二十一
<!--sf:-->禮類三附錄
</font><h2>
<!--ti:-->夏小正戴氏傳 四卷
</h2><p>
<!--no:-->宋傅崧卿撰。崧卿字子駿。山陰人。官至給事中。夏小正本大戴禮記之一篇。隋書經籍志。始於大戴禮記外。別出夏小正一卷。注云戴德撰。崧卿序。謂隋重賞以求逸書。進書者遂多以邀賞帛。故離析篇目而爲此。有司受此。又不加辨。而作志者亦不復考。是於理亦或然。然考吳陸璣詩草木鳥獸蟲魚疏曰。大戴禮夏小正傳云。蘩由胡。由胡旁勃也。則三國時已有傳名。疑大戴禮記舊本。但有夏小正之文。而無其傳。戴德爲之作傳別行。遂自爲一卷。故隋志分著於錄。後盧辯作大戴禮記注。始採其傳編入書中。故唐志遂不著錄耳。又隋志根據七錄。最爲精核。不容不知夏小正爲三代之書。漫題德撰。疑夏小正下。當有傳字。或戴德撰字。當作戴德傳字。今本譌脫一字。亦未可定。觀小爾雅亦孔叢之一篇。因有李軌之注。遂別著錄。是亦旁證矣。崧卿以爲隋代誤分。似不然也。惟是篇屢經傳寫。傳與本文混淆爲一。崧卿始仿杜預編次左氏春秋之例。列正文於前。而列傳於下。每月各爲一篇。而附以注釋。又以關潧藏本。與集賢所藏大戴禮記本。參校異同。注於下方。其關本注釋。二十三處。亦併附錄。題曰舊注以別之。蓋是書之分經傳。自崧卿始。朱子作儀禮經傳通解。以夏小正分析經傳。實沿其例。其詮釋之詳。亦自崧卿始。金履祥通鑑前編所注。實無以勝之。於是書可謂有功。儒者盛稱朱子考定之本。與履祥續作之注。而不以創始稱崧卿。蓋講學家各傳所聞。非公論也。其中如正月之斗柄縣在下。五月之菽穈將閑諸則。九月之辰繫于日。十一月之于時月也萬物不通。皆宜爲經文。而誤列於傳。其正月之始用暢。乃以解初歲祭耒。明用暢以祭自此始。宜爲傳文。而誤列於經。皆爲未允。然大戴之學。治之者稀。小正文句簡奧。尤不易讀。崧卿獨稽核舊文。得其端緒。俾讀者有徑之可循。固考古者之所必資矣。
</p><br/></div></body></html>