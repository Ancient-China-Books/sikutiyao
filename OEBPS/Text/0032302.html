<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 毛詩寫官記 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->毛詩寫官記 四卷
</h2>
<!--ed:-->浙江巡撫採進本
<p>
<!--no:-->國朝毛奇齡撰。奇齡有仲氏易。已著錄。是書皆自記其說詩之語。凡一百八十八條。取漢書藝文志。武帝置寫書之官語爲名。自序謂依汝南太守聽寫官言詩。憶而錄之。蓋寓名以爲問答。猶之或問焉耳。案奇齡自述早年著毛詩續傳三十八卷。其稾已失。後乃就所記憶者。作國風省篇詩札。及此書。其門人所述經例。則云早刻詩說於淮安。未能刊正。又李塨所作序目。云嘗以詩義質之先生。先生曰。予所傳諸詩。有未能改者數端。如以十畝之閒爲淫奔。以鴟鴞爲避居於東。以封康叔爲武王。以有邰家室爲太姜瑯琊之駘。凡此皆惑也。據此。則此中之誤。奇齡同自知之。但所自知者。猶未盡耳。然其書雖好爲異說。而徵引詳博。亦不無補於考證。瑕瑜竝見。在讀者擇之而已。<br/>
</p></div></body>
</html>