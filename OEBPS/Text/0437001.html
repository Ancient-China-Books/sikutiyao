<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->文則 二卷
</h2><p>
<!--no:-->宋陳騤撰。騤有南宋館閣錄。已著錄。按太平御覽。引摯虞文章流別論。曰古詩之四言者。振鷺于飛是也。漢郊廟歌多用之。五言者。誰謂雀無角何以穿我屋是也。樂府用之。六言者。我姑酌彼金罍是也。樂府亦用之。七言者。交交黃鳥止于桑是也。於俳調倡樂世用之。九言者。泂酌彼行潦挹彼注茲是也。不入歌謠之章。故世希爲之。文章句法。推本六經。茲其權輿也。劉知幾史通。特出模擬一篇。於貌同心異。貌異心同。辨析特精。是又不以句法求六經矣。騤此書所列文章體式。雖該括諸家。而大旨皆準經以立制。其不使人根據訓典。鎔精理以立言。而徒較量於文字之增減。未免逐末而遺本。又分門別類。頗嫌於太瑣太拘。亦不免舍大而求細。然取格法於聖籍。終勝摹機調於後人。其所標擧。神而明之。存乎其人。固不必以定法泥此書。亦不必以定法病此書也。
</p><br/></div></body></html>