<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十三 別集類存目七 更生吟 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十三
<!--sf:-->別集類存目七
</font><h2>
<!--ti:-->更生吟 無卷數
</h2>
<!--ed:-->山東巡撫採進本
<p>
<!--no:-->明高名衡撰。名衡字平仲。號鷺磯。沂州人。崇禎辛未進士。官至監察御史。以城守功晉兵部左侍郎。崇禎壬午。大兵破沂州。名衡死之。事蹟具明史本傳。乾隆四十一年。賜諡忠節。是編乃名衡巡按河南時。值李自成攻開封。在圍城中所作。自成凡三攻開封。此其初攻解去之時也。前有自序。末有其玄孫淑曾跋。稱其生平著述甚夥。屢經兵燹。拾之灰燼之餘者。類多殘闕。惟此詩粗備首尾。因鈔藏之云云。考漢書藝文志詩賦類。雖一二篇亦著錄。而世傳張巡守睢陽作。亦僅二篇。是編雖止七言律詩八首。不成卷帙。而忠義之氣。凜然簡外。今聖朝大公至正。扶植綱常。凡勝國死節之臣。咸邀襃祀。名衡亦在其中。則此零章斷簡。實千古名教之所寄。謹特存其目。以昭表章之義焉。<br/>
</p></div></body>
</html>