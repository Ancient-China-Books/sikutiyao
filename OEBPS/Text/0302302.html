<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類 釋氏稽古略 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十五
<!--sf:-->釋家類
</font><h2>
<!--ti:-->釋氏稽古略 四卷
</h2>
<!--ed:-->編修汪如藻家藏本
<p>
<!--no:-->元釋覺岸撰。覺岸字寶洲。烏程人。其書皆敍述釋氏事實。用編年之體。以歷代統系爲綱而以有佛以來釋家世次行業爲緯。始於太昊庖犧氏。終於南宋瀛國公。德祐二年。初名稽古手鑑。旣以所載尚末賅備。復因舊輯而廣之。始改今名。書成於至正初。中山李恆爲之序。覺岸記誦該博。故所錄自內典以外。旁及雜家傳記文集志乘碑碣之類。多能搜採。源流派別。詳贍可觀。惟於列朝興廢盛衰。絕無關於釋氏者。亦復分條摘列。參雜成文。未免傷於枝贅。且據藏經所記。佛生於周昭王九年。旣欲甄敍宗門。自當斷以是歲爲始。顧乃侈談邃古。遠引洪荒。於體例亦爲氾濫。又唐代紀年。於昭宣帝後。別有少帝濮王紃一代。謂爲朱全忠所立。年號天燾。旋復被鴆。求之正史全無事實。尤不知其何所依據。然其援據旣富。亦頗有出自僻書。足資考證者。其於叢林古德。記莂流傳。亦多攷覈詳明。備徵典故。錄存其說。未始非緇林道古之一助也。<br/>
</p></div></body>
</html>