<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十六 別集類十六 篔窗集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十六
<!--sf:-->別集類十六
</font><h2>
<!--ti:-->篔窗集 十卷
</h2>
<!--ed:-->永樂大典本
<p>
<!--no:-->宋陳耆卿撰。耆卿有赤城志。已著錄。考吳子良荊溪林下偶談云。葉適汲引後進。以文字之傳。未有所屬。晚得耆卿。卽傾倒付屬之。時士論猶未厭。適舉東坡太息一篇爲證。謂他日終當論定。其後纔十數年。世上文字。日益衰落。而耆卿卓然爲學者所宗。又云耆卿四六。理趣深而光燄長。以文人之筆藻。立儒者之典型。合歐蘇王爲一家。適深歎賞之。校以適所作耆卿集序。稱許甚至。知子良所言爲不誣。謝鐸赤城新志。亦稱其文疆場甚寬。而步武甚的。惟車若水爲耆卿弟子。所著腳氣集。則曰予登篔窗先生門。方逾弱冠。荊溪吳明輔。<span class="jiazhu">案明輔卽吳子良字。</span>先從篔窗。已登科。相與作爲新樣古文。每一篇出。交相諛佞。以爲文章有格。歸呈先祖乃不悅。私意謂先祖八十有餘。必是老拙。曉不得文字。顧首題尾。有閒有架。且造語俊爽。皆與老拙不合也。旣而先祖與篔窗皆卽世。吾始思六經不如此。韓文不如此。歐蘇不如此。始知其非云云。其持論獨異。今觀其集。雖當南渡後文體衰弱之餘。未能盡除積習。然其縱橫馳驟。而一歸立於法度。實有灝氣行乎其閒。非嘽緩之音所可比。宜其與適代興矣。讀書附志。載所著篔窗初集三十卷。續集三十八卷。宋史藝文志。馬端臨經籍考。已不著錄。世亦久無傳本。今從永樂大典中採掇薈稡。共得文一百三十一篇。詩三十八篇。詞四篇。中如林下偶談所稱代謝希孟上錢相啓游仲鴻諡議之類。均已亡闕。蓋所存僅十之一二矣。謹釐正譌舛。錄爲十卷。俾不終就湮沒。其葉適吳子良序跋。及耆卿自序。仍錄置前後。庶有以考見其大略焉。<br/>
</p></div></body>
</html>