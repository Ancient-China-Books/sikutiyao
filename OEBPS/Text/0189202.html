<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二 儒家類二 正蒙初義 十七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二
<!--sf:-->儒家類二
</font><h2>
<!--ti:-->正蒙初義 十七卷
</h2>
<!--ed:-->直隸總督採進本
<p>
<!--no:-->國朝王植撰。植有四書參註。已著錄。是編詮釋正蒙。於性理大全所收集釋補註集解外。取明高攀龍徐德夫國朝冉覲祖李光地張伯行之註。列程朱諸說之後。並採張子經學理窟語錄性理拾遺三書相發明者附錄之。而各以己見參訂於後。其大旨謂張子見道。原從儒釋異同處入。故其言太虛。皆與釋氏對照。又謂太虛有三義。又謂程朱多不滿此書太虛二字。然晰其本旨。殊塗同歸。正不必執程朱諸論以詆之。又謂詩箋書序禮疏。舊說張子所用爲多。今人習見習聞。皆程朱遺澤。遂咤而怪之。但當分別讀之。不宜橫生訾議。論皆持平。頗能破門戶之見。其謂張子自註。惟見於參兩神化。至當三十樂器者各一。見於王禘者五。乾稱者四。諸本或以集釋誤爲自註。又謂十七篇爲蘇昺所傳。張子手定。李光地本多割裂。其辨析皆爲不苟。至所稱張伯行註。出於他人之假名。非所自著。云得諸伯行面言。亦足資考訂也。<br/>
</p></div></body>
</html>