<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 淸河書畫舫 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->淸河書畫舫 十二卷
</h2>
<!--ed:-->浙江巡撫採進本
<p>
<!--no:-->明張丑撰。丑崑山人。原名謙德。字叔益。後改今名。字靑父。號米庵。蓋丑於萬曆乙卯。得米芾寶章待訪錄墨蹟。名其書室曰寶米軒。故以自號。越歲丙辰。是書乃成。其以書畫舫爲名。亦卽取之黃庭堅詩米家書畫船句也。明代賞鑒之家。考證多疎。是編獨多所訂正。如宋史米芾傳誤謂芾卒時年四十八。而眞蹟流傳在四十八歲以後者。不一而足。深滋疑竇。丑則云芾以皇祐三年辛卯生。以大觀元年丁亥卒。年五十七。正與米芾印記辛卯米芾四字相合。足糾托克托等之謬。其他諸條。亦多可依據。惟是所取書畫題跋。不盡出於手迹。多從諸家文集錄入。且亦有未見其物。但據傳聞編入者。如文嘉嚴氏書畫記。內稱枝山翁卷一。又稱文徵明詞翰二。是亦非盡出原蹟之一驗。其中第三卷之顧野王。第五卷之杜牧之李陽冰蘇靈芝諸人。皆無標目。輾轉傳寫。亦多失於校讐。然丑家四世收藏。於前代卷軸。所見特廣。其書用張彥遠法書要錄例。於題識印記。所載亦詳。故百餘年來收藏之家。多資以辨驗眞僞。末一卷曰鑒古百一詩。則丑所自爲。米菴詩二十首。銘心小集八十一首。以類相從。附於集後。第九卷末附刻米芾寶章待訪錄。十二卷末附刻文天祥手札。皆非原本所有。蓋鮑氏刊本所增附也。鮑氏所刊。不分卷數。但以鶯嘴啄花紅溜燕尾點波綠皺十二字。標爲次等。蓋用謝枋得文章軌範。以王侯將相有種乎七字。編爲七册之例。然麻沙坊本。不可據爲典要。今削去舊題。以十二卷著錄焉。<br/>
</p></body>
</html>