<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 墨池編 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->墨池編 六卷
</h2>
<!--ed:-->浙江鮑士恭家藏本
<p>
<!--no:-->宋朱長文撰。長文有吳郡圖經續記。已著錄。是編論書學源流。分爲八門。每門又各析次第。凡字學一。筆法二。雜議二。品藻五。贊述三。寶藏三。碑刻二。器用二。皆引古人成書而編類之。蒐輯甚博。前代遺文。往往藉以考見。閒附己說。亦極典核。後來書苑菁華諸編。雖遞有增益。終不能出其範圍。陳耀文學林就正嘗摭其引王次仲事。誤稱劉向列仙傳。小小筆誤。不爲累也。贊述門竇臮述書賦下。自稱編此書十卷。又器用門下。稱因讀蘇大參文房四譜。取其事有裨於書者。勒成兩卷。贅墨池編之末。是長文原本當爲十二卷。今止六卷。殆後人所合併歟。又此本碑刻門。末載宋碑九十二通。元碑四十四通。明碑一百十九通。皆明萬曆中重刊時所增。明人竄亂古書。往往如是。幸其妄相附益。尚有踪跡可尋。今竝從删削。以還其舊。至其合併之帙。無關宏旨。則亦姑仍之矣。<br/>
</p></div></body>
</html>