<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->集部十
<!--sf:-->別集類十
</font><h2>
<!--ti:-->鴻慶居士集 四十二卷
</h2><p>
<!--no:-->宋孫覿撰。覿字仲益。晉陵人。徽宗末。蔡攸薦爲侍御史。靖康初。蔡氏勢敗。乃率御史極劾之。金人圍汴。李綱罷御營使。太學生伏闕請畱。覿復劾綱要君。又言諸生將再伏闕。朝廷以其言不實。斥守和州。旣而綱去國。復召覿爲御史。專附和議。進至翰林學士。汴都破後。覿受金人女樂。爲欽宗草表上金主。極意獻媚。建炎初貶峽州。再謫嶺外。黃潛善汪伯彥復引之。使掌誥命。後又以贓罪斥。提舉鴻慶宮。故其文稱鴻慶居士集。孝宗時洪邁修國史。謂靖康時人獨覿在。請詔下覿。使書所見聞靖康時事上之。覿遂於所不快者。如李綱等率加誣辭。邁遽信之。載於欽宗實錄。其後朱子與人言及。每以爲恨。謂小人不可使執筆。故陳振孫書錄解題曰。覿生於元豐辛酉。卒於乾道己丑。年八十九。可謂耆宿矣。而其生平出處。則至不足道。岳珂程史亦曰。孫仲益鴻慶集。大半誌銘。蓋諛墓之常不足詫。獨武功大夫李公碑。乃儼然一璫耳。亟稱其高風絕識。自以不獲見之爲大恨。言必稱公。殊不爲怍。趙與旹賓退錄。復摘其作莫开墓誌。極論屈體求金之是。倡言復讐之非。又摘其作韓忠武墓誌。極詆岳飛。作方俟高墓誌。極表其殺飛一事。爲顛倒悖繆。則覿之怙惡不悛。當時已人人鄙之矣。然覿所爲詩文頗工。尤長於四六。與汪藻洪邁周必大。聲價相埒。必大爲作集序。稱其名章雋句。晚而愈精。亦所謂孔雀雖有毒。不能掩文章也。流傳藝苑已數百年。今亦姑錄存之。而具列其穢迹於右。一以節取其詞華。一以見立身一敗。詬辱千秋。淸詞麗句。轉有求其磨滅而不得者。亦足爲文士之炯戒焉。
</p><br/></div></body></html>