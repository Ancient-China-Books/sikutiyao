<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 丁鶴年集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->丁鶴年集 一卷
</h2>
<!--ed:-->直隸總督採進本
<p>
<!--no:-->元丁鶴年撰。鶴年字亦曰鶴年。蓋用孟浩然字浩然例也。色目人。本世家子。遭亂不求仕宦。篤尚志操。兼以孝聞。烏斯道戴良爲作傳。皆以申屠蟠擬之。元亡避地四明。後歸老武昌山中。明史文苑傳附見戴良傳末。其詩本名海巢集。此本題丁鶴年先生集。不知何人所編。末附有鶴年長兄浙東僉事都元帥吉雅摩迪音<span class="jiazhu">原作吉雅謨丁。今改正。</span>詩九首。次兄翰林應奉阿里沙詩三首。又鶴年表兄樊川吳惟善詩五首。亦不知何人所續入也。鶴年既絕意於功名。惟覃思吟咏。故所得頗深。尤長於五七言近體。往往沈鬱頓挫。逼近古人。無元季纖靡之習。至順帝北狩以後。興亡之感。一託於詩。悱惻纏緜。眷眷然不忘故國。瞿宗吉歸田詩話。所稱行蹤不異梟東徙。心事惟隨雁北飛句。及逃禪室與蘇生話舊一篇。可以知其素志。宗吉又稱其梧竹軒詩。謂其時作者已滿卷。此詩一出。皆爲斂袵。今考其詩中二聯。堆砌無味。徒以起二句用鳳凰事。以棲梧桐食竹實關合。末二句用蔡邕事。以焦尾桐柯亭竹關合。頗爲工巧耳。以是求鶴年之詩。失之遠矣。<br/>
</p></div></body>
</html>