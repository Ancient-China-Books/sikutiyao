<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 太白山人漫稾 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->太白山人漫稾 八卷
</h2>
<!--ed:-->浙江孫仰曾家藏本
<p>
<!--no:-->明孫一元撰。一元字太初。自稱秦人。或傳爲安化王孫。王世貞題一元墓詩曰。死不必孫與子。生不必父與祖。突作憑陵千古人。依然寂寞一抔土。蓋其蹤蹟詭異。當時卽莫之詳也。嘗棲太白之巔。故稱太白山人。又嘗西入華。南入衡。東登岳。又南入吳。與劉麟吳珫陸崑龍霓。稱苕溪五隱。晚而就㛰施氏。遂卒於吳興。麟爲文以表其墓。事蹟具明史隱逸傳。一元才地超軼。其詩排奡凌厲。往往多悲壯激越之音。靜志居詩話。謂其瓣香在黃庭堅。體格固略相近。然庭堅之詩。沈思研練而入之。故蟠拏崛強之勢多。一元之詩。軒豁披露而出之。故淋漓豪宕之氣盛。亦意境亦小殊也。明史藝文志。載一元太白山人稾五卷。此本爲崇禎中湖州周伯仁所刻。凡八卷。蓋據吳興張氏本。及陽湖本而合輯之。目錄於八卷之末。尚標有補遺若干首。而卷內無之。豈當時有志搜訪。而未得歟。閔元衢歐餘漫錄。載一元逸詩。有送許相卿詩一首。見許氏譜。題王伯雨園亭二首。見烏靑鎭志。和吳甘泉四首。重遊一首。君馬黃一首。見眞蹟。飲馬長城窟一首。見盧志菴所錄。續於紀宣符家得十四首。又稱飽稚弢家有其詩鈔。約千餘首。而梁淸遠雕邱雜志亦稱所藏一元墨迹。有送別李遠菴北上詩。風調極高。不知漫稾何以不載。則其散佚已多矣。<br/>
</p></body>
</html>