<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋集注 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋集注 四十卷
</h2>
<!--ed:-->永樂大典本
<p>
<!--no:-->宋高閌撰。閌字抑崇。鄞縣人。紹興元年。以上舍選賜進士第。歷官禮部侍郞。事蹟具宋史儒林傳。是書以程子春秋傳爲本。故仍冠以程子原序。其說則雜采唐宋諸家。鎔以己意。不復標舉其姓名。史稱秦檜疑閌薦張九成。出知筠州。不赴卒。而樓鑰序是書。則云以直道忤時宰。一斥不復。家食累年。略不以事物自攖。日有定課。風雨不渝。蓋閌家居以後。歷久始卒。晚年精力。盡在是書。史文言之未詳也。閌大旨雖宗程傳。然如程子據漢薄昭與淮南王書。有齊桓殺弟之語。遂謂子糾爲弟。齊桓爲兄。閌則仍用三傳史記荀子之文。云子糾小白。皆襄公弟。糾居長爲當立。絕不依阿牽就。務存門戶之私。他如解衞人立晉。解夫人氏之喪至自齊。解取濟西田諸條。皆深得聖人微旨。其解及向戍盟于劉云。凡因來聘而盟者。必在國內。劉王畿采地。豈有來聘魯而遠盟于劉者。蓋下文有劉夏。傳者以爲春夏之夏。與文四年夏。逆婦姜于齊文同。故誤增于劉二字。又如以州蒲爲州滿之譌。亦皆足以備一解。惟隱公九年會防之防。在琅邪華縣東南。十年取防之防。在高平昌邑縣西南。文公十二年城諸及鄆之鄆。在成陽姑幕南。成公四年城鄆之鄆。在東郡廩邱縣東。閌皆混爲一地。未免於考據少疎耳。原書久佚。惟散見永樂大典中。謹按次排比。薈萃成編。其永樂大典原闕者。則采各書所引閌說補之。首尾完具。復爲全帙。陳振孫書錄解題。稱是書十四卷。今以篇頁繁重。析爲四十卷。又宋史本傳。稱閌有春秋集解。而永樂大典實作集注。與書錄解題同。當是宋本原題。今竝從之。至所載經文。多從左氏。而亦閒有從公穀者。蓋宋代諸儒。大都兼采三傳。不盡如漢世專門之學也。<br/>
</p></div></body>
</html>