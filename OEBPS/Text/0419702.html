<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 全蜀藝文志 六十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->全蜀藝文志 六十四卷
</h2>
<!--ed:-->兩淮馬裕家藏本
<p>
<!--no:-->明周復俊編。復俊有東吳名賢記。已著錄。初宋慶元中四川安橅使袁說友。屬知雲安縣程遇孫等八人。裒成都文類五十卷。中閒尚有所未備。嘉靖中復俊官四川按察司副使。復博採漢魏以降詩文之有關於蜀者。彙爲此書。包括網羅。極爲賅洽。所載如宋羅泌姓氏譜。元費著古器譜諸書。多不傳於今。又如李商隱重陽亭銘。爲文苑英華所不錄。其本集亦失載。徐炯徐樹糓箋註義山文集。卽據此書以補入。如斯之類。皆足以資考核。諸篇之後。復俊閒附案語。如漢初平五年。周公禮殿記。載洪适隸釋。竝載史子堅隸格。詳略異同。彼此互見。亦頗有所辨證。其中若曹丕告益州文。與魏人檄蜀文。僞詞虛煽。顛倒是非。於理可以不錄。然此志蒐羅故實。例主全收。非同編錄總集。有所去取。善惡竝載。亦未足爲復俊病。惟篇末不著駁正之詞。以申公義。是則義例之疎耳。<br/>
</p></body>
</html>