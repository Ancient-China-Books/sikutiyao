<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十九 禮類一 周禮全經釋原 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十九
<!--sf:-->禮類一
</font><h2>
<!--ti:-->周禮全經釋原 十四卷
</h2>
<!--ed:-->安徽巡撫採進本
<p>
<!--no:-->明柯尚遷撰。尚遷字喬可。長樂人。自號陽石山人。嘉靖中由貢生官邢臺縣縣丞。其書自天官至冬官。凡十二卷。又附以周禮通論。周禮通今續論。各一卷。前列序二篇。源流序論一篇。六官目問四篇。全經綱領十二條。釋原凡例七條。書中訓解。其稱釋者。皆采輯古注。其曰原者。則尚遷推闡作經本意也。周禮本闕冬官。尚遷宗俞庭椿之說。稍爲變易。取遂人以下地官之事。分爲冬官。自遂人至旅下士正六十人。以符六官各六十之數。故曰全經。較庭椿之紛更割裂。差爲稍勝。故唐順之姜寶。皆深是之。然仍不出宋人錯簡之曲說。且改經文安擾邦國爲富邦國。又以吳澄所補惟王建國以下四十字。冠於冬官之首。則猶之乎竄亂古經矣。以其訓詁經義。尚條暢分明。有所闡發。故與王應電書。皆節取以備一家。朱彝尊經義考。所載與此本卷數相同。而注云內源流敍論一卷。通論一卷。今此本通論之外。尚有續論。而源流敍論。乃在卷首。不列十四卷之中。與彜尊所注不合。或彜尊未及細檢。亦如王應電書歟。<br/>
</p></div></body>
</html>