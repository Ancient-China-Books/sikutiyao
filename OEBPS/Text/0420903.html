<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 後周文紀 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->後周文紀 八卷
</h2>
<!--ed:-->浙江巡撫採進本
<p>
<!--no:-->明梅鼎祚編。按東漢東晉之名。所以別於西。南齊之名。所以別於北。若周則豐鎬舊京。年祀綿遠。中原江左。別無國號相同。盧思道作興亡論。題曰後周。殊爲無義。故令狐德棻所撰國史。但曰周書。鼎祚仍以後題。未免失於刊正。所錄宇文氏一代之文。不過八卷。而庾信一人乃居五卷。次則王裦撰著尚十八篇。使非借才異國。其寂寥更甚於高齊。然宇文泰爲丞相時。干戈擾攘之中。實獨能尊崇儒術。釐正文體。大統五年正月。置行臺學。十一月。命周惠達唐瑾制禮樂。大統十一年六月。患晉氏以來文章浮華。命蘇綽作大誥。宣示羣臣。仍命自今文章咸依此體。今觀其一代詔敕。大抵溫醇雅令。有漢魏之遺風。卽閒有稍雜俳偶者。亦摛詞典重。無齊梁綺豔之習。他如庾信集中春賦鐙賦之類。大抵在梁舊作。其入北以後諸篇。亦皆華實相扶。風骨不乏。故杜甫有庾信文章老更成。凌雲健筆意縱横語。豈非黜雕尚樸。導之者有漸歟。無平不陂。無往不復。六朝靡麗之風。極而將返。實至周而一小振。未可以流傳之寡而忽之也。<br/>
</p></div></body>
</html>