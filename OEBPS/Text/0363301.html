<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 淸谿漫稾 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->淸谿漫稾 二十四卷
</h2>
<!--ed:-->浙江汪如瑮家藏本
<p>
<!--no:-->明倪岳撰。岳字舜咨。錢塘人。徙居上元。南京禮部尚書謙之子也。登天順甲申進士。官至吏部尚書。諡文毅。事蹟具明史本傳。岳承其家學。研精典籍。明代父子俱入翰林官九列。俱有文集傳世音。以倪氏爲首。其居官不徇名譽。銓政平允。與王恕彭韻等。俱爲孝宗時名臣。史稱其爲禮部長貳時。禮文制度。率待岳而決。論事未嘗苟同。前後陳請百餘事。軍國弊政。剔抉無遺。疏出人多傳錄之。今集中疏議共五十九篇。與所謂百餘事者不合。疑刊集時已有所删擇。然如正祀典陳災異及論西北用兵諸奏。皆建白之最大者。已具在其中。所言簡切明達。得告君之體。頗有北宋諸賢奏議遺風。他文亦浩瀚流轉。不屑爲追章琢句之習。蓋當時正人在位。爲明治全盛之時。故岳雖不以文名。而乘時發抒。類皆經世有本之言。如布帛菽粟之切於日用。亦可知文章之關乎氣運矣。<br/>
</p></body>
</html>