<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十 別集類十 韋齋集 十二卷 坿玉瀾集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十
<!--sf:-->別集類十
</font><h2>
<!--ti:-->韋齋集 十二卷
<!--st:--><font size="-1">坿</font>玉瀾集 一卷
</h2>
<!--ed:-->內府藏本
<p>
<!--no:-->宋朱松撰。松字喬年。別字韋齋朱子之父也。政和八年同上舍出身。官至吏部員外郞。以言事忤秦檜。出知饒州。未上請閒。得主管台州崇道觀。滿秩再請。命下而卒。朱子作行狀。稱有韋齋集十二卷。外集十卷。外集今已久佚。是集初刻於淳熙。再刻於至元。又刻於宏治。傳本亦稀。康熙庚寅。其裔孫昌辰。又校錄重刊。是爲今本。核其卷數。與行狀所言相合蓋猶舊帙也。前有傳自得序。稱其詩高遠而幽潔。其文溫婉而典裁。至表奏書疏。又皆中理而切事情。雖友朋推許之詞。然松早友李侗。晚折秦檜。其學識本殊於俗。故其發爲文章。氣格高逸。翛然自異。卽不藉朱子以爲子。其集亦足以自傳。自得所云。頗爲近實。非後來門戶之私。以張栻而尊張浚者比也。後附失橰玉瀾集一卷。橰字逢年。松之弟也。其集原別本自行。故書錄解題。與松集各自著錄。明宏治丙辰。任邱鄺璠。得其本於睢陽陳性之。因附刻松集之後。昌辰此刻。亦仍之。後有尤袤跋。極稱其春風一篇。卽事三首然橰詩實不及松。袤所稱亦未爲盡允。姑附驥以行云爾。<br/>
</p></div></body>
</html>