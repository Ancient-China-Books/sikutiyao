<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 韻語陽秋 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->韻語陽秋 二十卷
</h2>
<!--ed:-->兩江總督採進本
<p>
<!--no:-->宋葛立方撰。立方有歸愚集。已著錄。是編雜評諸家之詩。不甚論句格工拙。而多論意旨之是非。故曰陽秋。用晉人語也。然晉人以避諱之故。改春爲陽可也。宋不諱春。而立方乃襲舊文。是好奇而無理矣。其中如偏重釋氏。謂歐陽修夢見十王得知罪福後亦信佛之類。則未免虛誣。議屈原自沈爲不知命之類。則未免偏駁。論李杜蘇黃皆相輕相詆之類。則未免附會。趙與旹賓退錄。嘗議其誤以鄭合敬詩爲鄭谷詩。又議其不知阮咸出處。今觀所載。如以江淹雜擬赤玉隱瑤溪句爲謝靈運詩。以蘇軾老身倦馬河堤永。踏盡黃楡緑槐影句爲杜甫詩。以李白解道澄江淨如練。令人長憶謝元暉句爲襲鄭谷之語。皆未免舛誤。尚不止與旹之所糾。然大旨持論嚴正。其精確之處。亦未可盡沒也。<br/>
</p></div></body>
</html>