<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部八 雜史類存目一 使金錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部八
<!--sf:-->雜史類存目一
</font><h2>
<!--ti:-->使金錄 一卷
</h2>
<!--ed:-->編修汪如藻家藏本
<p>
<!--no:-->宋程卓撰。卓字從元。休寧人。大昌從子。淳熙十一年進士。歷官同知樞密院事。封新安郡侯。贈特進資政殿大學士。諡正惠。嘉定四年。卓以刑部員外郎。同趙師嵒充賀金國正旦國信使。往返凡四閱月。是書乃途中紀行所作。於山川道里。及所見古蹟。皆排日載之。中閒如順天軍廳梁題名。光武廟石刻詩句之類。亦閒可以廣見聞。然簡略太甚。不能有資考證。又稱接伴使李希道等。往還不交一談。無可紀述。故於當日金人情事。全未之及。所記惟道途瑣事。世傳宋高宗泥馬渡江。卽出此書所記磁州崔府君條下。蓋建炎之初。流離潰敗。姑爲此神道設教。以聳動人心。實出權謀。初非實事。卓之所錄。亦當時臣子之言。未足據也。<br/>
</p></div></body>
</html>