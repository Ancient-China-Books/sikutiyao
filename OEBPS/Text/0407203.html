<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十七 別集類存目十一 恕谷後集 十卷 續刻 三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十七
<!--sf:-->別集類存目十一
</font><h2>
<!--ti:-->恕谷後集 十卷
<!--ti:-->續刻 三卷
</h2>
<!--ed:-->直隸總督採進本
<p>
<!--no:-->國朝李塨撰。塨有周易傳註。已著錄。是集所作古文也。前有其門人閻鎬序。稱恕谷者。自名其里也。後集者。自康熙癸未以前俱置之。而惟存其後焉者也。集首第一篇。爲送黃宗夏序。後有題曰。此王崑繩改本也。恕谷初學八大家。崑繩言當宗秦漢章法訂此。恕谷後謂唐宋不如秦漢。秦漢不如六經。於文法一宗聖經。題曰後集云云。崑繩者。大興王源字也。嘗撰文章練要。分六宗百家。談古文之法。後與塨同師顏元。塨遂從學古文。盡棄其少作。後集之名。蓋別其前之所棄也。今觀其文。根柢仍出八家。但開合斷續。不主故常。異乎明以來學歐曾者。惟以紆餘曼衍爲長耳。遽曰秦漢。曰六經。溢其量矣。塨天分本高。其學自成一家。以經世致用爲主。亦具有根柢。然負氣求勝。其文或失之麤豪。少古人淳穆之氣。其持論又自命太高。自信太果。幾於唐宋元明諸儒。無一人能當其意。亦未免傷於褊激。蓋前明自萬歷以來。心學盛行。儒禪淆雜。其曲謹者。又闊於事情。沿及國初。猶存商俗。故顏元及塨。獨力以務實相爭。存其說以補諸儒之枵腹高談。未爲無益。然不可獨以立訓。盡廢諸家。譬諸礞石大黃。當其對證。實有解結滌滯之功。若專服久服。則又生他疾耳。<br/>
</p></div></body>
</html>