<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十五 總集類存目二 文章指南 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十五
<!--sf:-->總集類存目二
</font><h2>
<!--ti:-->文章指南 五卷
</h2>
<!--ed:-->兩淮馬裕家藏本
<p>
<!--no:-->舊本題明歸有光編。有光有易經淵旨。已著錄。是書前有舊序稱原無書名。有光登第後。授其同年南海知縣詹仰庇。仰庇以授其友黃鳴岐。鳴岐校而刻之。爲題此名。然此實鈔本。非其原刻。凡分六十六則。由左傳以下迄於明。錄文百十八篇。毎則毎篇。皆有評說。而以總論看文字法冠於卷端。閒雜以駢體。如北山移文歸去來兮辭之類。蓋郷塾教授之本。殊不類有光之所爲。考舊本震川集末。有其族孫泓跋語。稱有光選韓柳文有刻本。爲俗人攙改。非復原書。又王懋竑白田雜著。有跋歸震川史記一篇。稱所見武陵胡氏桐城張氏諸本。迥乎不同。且稱有光文集爲其後人刪改。至見夢於坊人翁某。況此點次本子。獨存其家。豈無所增損改易云云。是有光手定之書。尚且全非其舊。則此晚出選本。不足爲信。更不待深詰矣。<br/>
</p></div></body>
</html>