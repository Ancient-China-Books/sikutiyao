<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->懿言日錄 一卷
<!--ti:-->二錄 一卷
<!--ti:-->續祿 一卷
<!--ti:-->別錄 一卷
<!--st:-->禮闈分校日記 一卷
<!--st:-->七規 一卷
</h2><font size="-1">坿</font><font size="-1">坿</font><p>
<!--no:-->國朝王喆生撰。喆生字素巖。崑山人。康熙壬戌進士。官翰林院編修。是書編年成帙。日錄始康熙庚申終丁丑。二錄始戊寅終壬寅。續錄始雍正癸卯終丁未。多講學之語。亦兼及雜事。大旨尊程朱攻陸王。謂孫奇逢初守程朱甚篤。自鹿善繼誘以文成。講習遂復異趣。所遇非人。固其不幸云云。案鹿善繼之在明季。力赴楊左之難。觸璫焰而不辭。洎大兵攻定興。死守孤城。力竭授命。爲人如是。亦可無愧於聖賢。而喆生不論人品之醇疵。但論學術之同異。至以非人詆之。程朱所傳。恐不如是。至別錄一卷。純言修煉之術。稱爲眞仙所傳。又稱佛言應生無所住心。是無上妙義。能見得無住之心。便可超凡云云。純爲二氏之學。其禮闈分校日記一卷。乃康熙乙丑爲同考官時所作。七規一卷。則其邀講學諸人結會。每一會靜坐七晝夜。以驗心學者也。
</p><br/></div></body></html>