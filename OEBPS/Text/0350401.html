<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 知非堂稿 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->知非堂稿 六卷
</h2>
<!--ed:-->江西巡撫採進本
<p>
<!--no:-->元何中撰。中有通鑑綱目測海。已著錄。據中自序。所著尚有易類象三卷。書傳補遺十卷。吳才老叶韻補遺一卷。六書綱領一卷。補六書故三十二卷。通書問一卷。蘇邱述遊錄一卷。搘頤錄十卷。今自通鑑測海以外。惟通書問及此集僅存。然自序稱有知非堂稾十七卷。外稾十六卷。顧嗣立元詩選。載知非堂稾十七卷。與自序合。王士禎居易錄作十六卷。亦與自序外稾合。此集止六卷。似非完書。然嗣立之所錄。與士禎之所稱者。已均在此六卷之中。又似無所亡佚者。豈後人傳寫。或合併其卷數。抑或重爲選錄。汰其繁宂。故篇帙雖減。而名章雋句。一一具存歟。詩集之富。唐無若白居易。宋無若陸游楊萬里。而珠礫竝存。往往使後人以多爲憾。是編佳製具存。而蕪詞較少。可謂刊糟粕而存菁華。卽非足本。亦不必以不完爲歉矣。<br/>
</p></div></body>
</html>