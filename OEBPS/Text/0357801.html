<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 白雲稾 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->白雲稾 五卷
</h2>
<!--ed:-->浙江汪啓淑家藏本
<p>
<!--no:-->明朱右撰。右字伯賢。臨海人。自號鄒陽子。元至正二十一年。嘗詣闕獻河淸頌。不遇而歸。洪武三年召修元史。六年修日歷。除翰林院編修。七年修洪武正韻。尋遷晉府右長史。卒於官。明史文苑傳。附載趙壎傳中。所著白雲稾本十卷。今世所傳僅存五卷。雜文之後。僅有琴操而無詩。檢勘諸本竝同。無可校補。朱彝尊靜志居詩話。謂後五卷嘗得內閣本一過眼。恨未鈔成足本。則彝尊家所藏。亦非完帙也。右爲文不矯語秦漢。惟以唐宋爲宗。嘗選韓柳歐陽曾王三蘇爲八先生文集。八家之目。實權輿於此。其格律淵源。悉出於是。故所作類多修潔自好。不爲支蔓之詞。亦不爲艱深之語。雖謹守規程。罕能變化。未免意言竝盡。而較諸野調蕪詞。馳騁自喜。終不知先民矩矱爲何物者。有上下牀之別矣。<br/>
</p></div></body>
</html>