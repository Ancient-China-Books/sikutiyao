<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 襄陵集 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->襄陵集 十二卷
</h2>
<!--ed:-->永樂大典本
<p>
<!--no:-->宋許翰撰。翰字崧老。拱州襄邑人元祐三年進士。徽宗欽宗時。再爲給事中。擢同知樞密院。以議論不合去。高宗卽位。召爲尚書右丞。兼權門下侍郎。復乞宮祠以歸。事蹟具宋史本傳。據蔡絛鐵圍山叢談。所載絛與翰蓋最相契。然史稱翰於宣和閒。卽奏記蔡京。謂百姓困弊。起爲盜賊。天下有危亡之憂。願罷雲中之師。修邊保境時不能用。其後燕山之役。卒以召釁。論者謂其有曲突徙薪之謀。其諫種師道不當罷。疏至三四上。亦深得救時要領。至南渡後。入踐政府。極論黃潛善姦邪。而力言李綱忠義可用。致爲宵小齮齕去位。生平正直之節。終始不撓。今所上章奏。具在集中。其勁氣凜然。猶可想見。然則絛所記錄。亦如其西淸詩話。依附蘇黃以求名耳。不足爲翰累也。翰所著有論語解。春秋傳諸書。蓋頗究心於經術。故發爲文章。具有源本。惟論配享劄子一通。稱揚雄與孟子異世同功。請以配食孔子廟廷。位次孟子。其說頗爲誣謬耳。陳振孫書錄解題。稱襄陵集二十四卷。其本久佚。今據永樂大典所載。採輯編次。釐爲十二卷。其奏疏爲永樂大典所原闕者。則別據歷代名臣奏議補入。庶直言讜論。猶得以考見其什一云。<br/>
</p></div></body>
</html>