<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十六 道家類 莊子翼 八卷 莊子闕誤 一卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十六
<!--sf:-->道家類
</font><h2>
<!--ti:-->莊子翼 八卷
<!--ti:-->莊子闕誤 一卷
<!--ti:-->附錄 一卷
</h2>
<!--ed:-->安徽巡撫採進本
<p>
<!--no:-->明焦竑撰。是編成於萬歷戊子。體例與老子翼同。前列所載書目。自郭象註以下。凡二十二家。㫄引他說。互相發明者。自支遁以下凡十六家。又章句音義。自郭象以下凡十一家。今核其所引。惟郭象呂惠卿褚伯秀羅勉學陸西星五家之說爲多。其餘特閒出數條。略備家數而已。又稱褚氏義海。引王雱註內篇。劉概註外篇。道藏更有雱新傳十四卷。豈其先後所註不同。故竝列之歟。今採其合者著於編。仍以新傳別之云云。今考書中所引。自雱新傳以外。別無所謂雱註。而養生主註引劉概一條。則概註亦有內篇。其說殆不可解。蓋明人著書。好誇博奧。一核其實。多屬子虛。萬歷以後。風氣類然。固不足深詰也。至於支遁註莊。前史未載。其逍遙遊義。本載劉孝標世說新語註中。乃沒其所出。竟標支道林註。亦明人改頭換面之伎倆。不足爲憑。然明代自楊愼以後。博洽者無過於竑。其所引據。究多古書。固較流俗註本爲有根柢矣。末附莊子闕誤一卷。乃全錄宋陳景元南華經解之文。亦足以資考證。又附刻一卷。列史記莊子列傳。阮籍王安石莊子論。蘇軾莊子祠堂記。潘佑贈別王雱雜說。李士表莊子九論。考南唐潘佑。以直諫見殺。而此列蘇軾王雱之閒。未審卽其人否。李士表自陳振孫書錄解題。已不知爲何許人。宋史藝文志。載其莊子十論一卷。此惟存其九。亦未喻何故。又此九論。書中已採其解牛壺子濠梁三篇。而仍全錄之於末。亦爲例不純。殆隨手編纂。未及删併之故歟。<br/>
</p></div></body>
</html>