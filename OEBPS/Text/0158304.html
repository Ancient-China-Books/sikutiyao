<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->河南巡撫採進本

<div id="text"><font size="-1">
<!--fi:-->史部三十
<!--sf:-->地理類存目三
</font><h2>
<!--ti:-->杞紀 二十二卷
</h2><p>
<!--no:-->國朝張貞撰。貞字起元。號杞園。安邱人。康熙壬子拔貢。官翰林院孔目。是書以安邱東北界接高昌諸邑。爲杞國舊地。爰採史傳之有關於杞者。綜其條目。曰圖考。曰星土。曰輿地。曰山川。曰繫年。曰沿革。曰封建。曰年表。曰世次。曰原古。曰分國。曰系家（案司馬貞史記索隱。改世家爲系家。乃避唐諱。此誤襲其名。）曰苗裔。曰春秋經傳。曰經傳別解。曰人物。曰遺書。曰藝林。曰雜綴。王士禎序。稱其有良史才。以安邱一隅。上遡太康斟鄩之故居。下迄國朝數千年事蹟。所採之書。凡四百餘種。可謂勤矣。然以爲杞之故墟。旣於繫年錄春秋經文之載杞事者。復爲年表世次系家。不幾於疊牀架屋乎。且又全錄春秋經傳。及經傳別解爲四卷。不更贅乎。於遺書錄夏小正。於人物收姮娥。其泛濫抑又甚矣。藝林內錄齊風汶水湯湯之詩。則以徐州入濟之汶。爲靑州入濰之汶。至如振鷺有瞽。顧炎武大禹陵詩。皆一例採入。尤不免地志之錮習也。
</p><br/></div></body></html>