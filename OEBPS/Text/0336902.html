<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修朱筠家藏本

<div id="text"><font size="-1">
<!--fi:-->集部十三
<!--sf:-->別集類十三
</font><h2>
<!--ti:-->水心集 二十九卷
</h2><p>
<!--no:-->宋葉適撰。適有學習記言。已著錄。其文集之目。見於陳振孫書錄解題。趙希弁讀書附志者。皆二十八卷。又有拾遺一卷。別集十六卷。則獨載於書錄解題。且稱淮東本無拾遺。編次亦不同。別集前九卷爲制集進卷。後六卷號外稾。皆論時事。末卷號總集。專論買田贍兵。讀書附志。則但紀其集爲門人趙汝鐺序刻。而不詳其體例。此本爲明正統中處州推官黎諒所編。前有自識。稱少讀適策場標準。慕其文。至括郡訪求八年。得劄狀奏議等八百餘篇。因裒輯彙次。合爲一編。蓋已非宋本之舊。惟趙汝鐺原序尚存。然汝鐺實用編年之法。諒不加深考。以意排纂。遂至盡失其原次。其閒如財總論田計諸篇。多論時事。當卽別集佚篇。不在原集二十八卷之內。諒亦不能辨別也。適文章雄贍。才氣奔逸。在南渡卓然爲一大宗。其碑版之作。簡質厚重。尤可追配作者。適嘗自言。譬如人家觴客。雖或金銀器照座。然不免出於假借。惟自家羅列者。卽僅甆缶瓦杯。然都是自家物色。其命意如此。故能脫化町畦。獨運杼軸。韓愈所謂文必己出者。殆於無忝。吳子良荊溪林下偶談。稱水心作汪勃墓誌。有云佐佑執政共持國論。執政乃秦檜同時者。汪之孫綱不樂請改。水心答書不從。會水心卒。趙蹈中方刊文集未就。門下有受汪囑者。竟爲除去佐佑執政四字。今考集中汪勃誌文。已改爲居紀綱地。共持國論。則子良所紀爲足信。而適作文之不苟。亦可以概見矣。
</p><br/></div></body></html>