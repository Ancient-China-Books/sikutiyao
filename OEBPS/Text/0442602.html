<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 東堂詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->東堂詞 一卷
</h2>
<!--ed:-->江蘇巡撫採進本
<p>
<!--no:-->宋毛滂撰。滂有東堂集。已著錄。此詞一卷。載於馬端臨經籍考。與今本相合。蓋其文集久佚。今乃裒錄成帙。其詞集則別本孤行。幸而得存也。端臨又引百家詩序。稱其罷杭州法曹時。以贈妓詞今夜山深處。斷魂分付潮回去句。見賞於蘇軾。其詞爲惜分飛。今載集中。然集中有太師生辰詞數首。實爲蔡京而作。蔡絛鐵圍山叢談。載其父柄政時。滂獻一詞甚偉麗。驟得進用者。當卽在此數首之中。則滂雖由軾得名。實附京以得官。徒擅才華。本非端士。方回瀛奎律髓。乃以爲守正之士。蓋偶未及考。其詞則情韻特勝。陳振孫謂滂他詞雖工。終無及蘇軾所賞一首者。亦隨人作計之見。非篤論也。其文集詞集。竝稱東堂者。滂令武康時。改盡心堂爲東堂。集中驀山溪一闋。自註其事甚悉云。<br/>
</p></div></body>
</html>