<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 西樵語業 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->西樵語業 一卷
</h2>
<!--ed:-->江蘇巡撫採進本
<p>
<!--no:-->宋楊炎正撰。炎正字濟翁。廬陵人。陳振孫書錄解題。載西樵語業一卷。楊炎正濟翁撰。馬端臨文獻通考引之。誤以正字爲止字。毛晉刻六十家詞。遂誤以楊炎爲姓名。以止濟翁爲別號。近時所印。始改刊楊炎正姓名。跋中止濟翁字。亦追改爲楊濟翁。然舊印之本。與新印之本竝行。名字兩岐。頗滋疑惑。故厲鶚宋詩紀事。辨之曰。嘗見西樵語業舊鈔本。作楊炎正濟翁。後考武林舊事。載楊炎正錢塘迎酒歌一首。全芳備祖。亦載此詩。稱楊濟翁。是炎正其名。濟翁其字可見云云。今觀辛棄疾稼軒詞中。屢有與楊濟翁贈答之作。又楊萬里誠齋詩話曰。余族弟炎正。字濟翁。年五十二。乃登第。初爲寧遠簿。甚爲京丞相所知。有啓上丞相云。秋驚一葉。感蒲柳之先知。春到千花。嘆桑麻之後長。丞相遂厚待。除掌故之令。其始末甚明。足證厲鶚所辨爲不誤。而毛氏舊印之本爲不足憑矣。是集詞僅三十七首。而因辛棄疾作者。凡六首。其縱横排奡之氣。雖不足敵棄疾。而屏絕纖穠。自抒淸俊。要非俗豔所可擬。一時投契。蓋亦有由云。<br/>
</p></div></body>
</html>