<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->子部四
<!--sf:-->儒家類四
</font><h2>
<!--ti:-->讀書偶記 三卷
</h2><p>
<!--no:-->國朝雷鉉撰。鉉字貫一。寧化人。雍正癸丑進士。官至副都御史。是編乃其讀書剳記。大旨惟以朱子爲宗。然能不爭競門戶。如卷一中一條云。古人心最平。如孟子謂夷惠隘與不恭。君子不由。而又謂其爲百世之師是也。後世如陸子靜王陽明陳白沙。論學術者必辨之。謂其非孔孟程朱子正派也。然其砥節礪行。以之鍼砭卑鄙俗夫。不亦百世之師耶。其持論特平。較諸講學之家。頗爲篤實無客氣。書中論易者幾及其半。大致多本李光地。其論禮則多本方苞。一則其鄉前輩。一則其愛業師也。所記方苞駁蘇軾一條。引曾子問及檀弓曾申之事。謂親在不妨學喪禮。國初汪琬與閻若璩。以論禮詬爭。琬以是攻若璩。若璩援以駁琬者。其始末具見若璩潛邱剳記中。苞殆偶述舊文。而鉉誤以爲師說。蓋當鉉在時。潛邱剳記尚未出。故未見也。惟太極一圖。經先儒闡發。已無剩義。而繪圖作說。累牘不休。殊爲支蔓。夫人事邇。天道遠。日月五星。有形可見。儒者所論。自謂精微。推步家實測驗之。其不合者固多矣。況臆度諸天地之先乎。是則不免於習氣耳。
</p><br/></div></body></html>