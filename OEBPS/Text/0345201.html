<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 眞山民集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->眞山民集 一卷
</h2>
<!--ed:-->浙江巡撫採進本
<p>
<!--no:-->宋眞山民撰。山民始末不可考。宋末竄跡隱淪。以所至好題咏。因傳於世。或自呼山民。因以稱之。或云李生喬嘗歎其不愧乃祖文忠西山。考眞德秀號曰西山。諡曰文忠。以是疑其姓眞。或云本名桂芳。括蒼人。宋末嘗登進士。要之亡國遺民。鴻冥物外。自成採薇之志。本不求見知於世。世亦無從而知之。姓名里籍疑皆好事者以意爲之。未必遂確。今從舊本。題曰眞山民集。姑仍世之所稱而已。其集宋藝文志不著錄。明焦竑經籍志。蒐宋人詩集頗備。亦未載其名。江湖小集始收之。而亦多未備。此本出浙江鮑氏知不足齋。較他本爲完善。然皆近體。無古詩。元詩體要中。錄其陳雲岫愛騎驢七言古詩一首。此本無之。或詩本兩卷。而佚其古體一卷。或宋末江湖諸人。皆不畱意古體。山民亦染其風氣。均未可知。然就其存者論之。黍離麥秀。抱痛至深。而無一語懟及新朝。則非惟其節至高。其安命知天。識量亦不可及。視謝靈運輩。旣襲康樂之封。而猶稱韓亡子房奮秦帝魯連恥者。相去不啻萬萬矣。詩格出於晚唐。長短皆復相似。五言如鬢禿難瞞老。心寬不貯愁。煙碧柳生色。燒靑草返魂。風竹有聲畫。石泉無操琴。棠醉風扶起。柳眠鶯喚醒。地皆宜避暑。人自要趨炎。飛花游蕩子。古木老成人。新葬塚無數。後來人更多。七言如欲談世事佛無語。不管客愁禽自啼。懶看世情晨睡去。怕傷時事暮吟休。商嶺定無屠狗客。雲臺寧有釣魚人。囊空儘可償詩債。脚倦猶能入醉鄉。雕鎪花柳春無迹。沐浴山川雨有恩。炭爲驟寒偏索價。酒因不飲懶論交之類。皆不出晚唐纖佻麤獷之習。至於五言之鳥聲山路靜。花影寺門深。風蟬聲不定。水鳥影同飛。與鷗分渚泊。邀月共船眠。牕月燈昬見。巖泉雨歇聞。水淸明白鷺。花落失靑苔。曳杖雲同出。開簾山自來。寒塘倒山影。空谷荅樵歌。七言之泉石定非騎馬路。功名不上釣魚船。水禽與我共明月。蘆葉同誰吟晚風。隔浦人家漁火外。滿江秋思笛聲中。小窗半夜靑燈雨。幽樹一庭黃葉秋。澗暗只聞泉滴瀝。山靑賸見路分明。幾畝桑麻春社後。數家雞犬夕陽中。則頗得晚唐佳處矣。一邱一壑足資延賞。要亦宋末之翹楚也。<br/>
</p></div></body>
</html>