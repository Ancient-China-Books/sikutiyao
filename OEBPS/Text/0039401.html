<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 經禮補逸 九卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->經禮補逸 九卷
</h2>
<!--ed:-->兩淮馬裕家藏本
<p>
<!--no:-->元汪克寬撰。克寬字德輔。祁門人。泰定丙寅舉於鄉。元亡不仕。明初徵脩元史。以老疾辭歸。洪武五年卒於家。事蹟具明史儒林傳。是書取儀禮周官大小戴記春秋三傳。以及諸經之文有涉於禮者。以吉凶軍賓嘉五禮統之。吉禮之目六十有八。凶禮之目五十有七。軍禮之目二十有五。賓禮之目十有三。嘉禮之目二十有一。而以禮經附說終焉。克寬究心道學。於禮家度數。非所深求。於著書體例。亦不甚講。如每條必標出典是矣。乃一類之中。條條連綴書之。合爲一篇。文相屬而語不屬。遂參差無緒。又此書實考典文。非考故事。乃多載春秋失禮之事。雜列古制之中。如祠禮之昭公十五年有事於武宮。嘗禮之桓公十四年壬申御廩災乙亥嘗。烝禮之桓公八年正月五月再烝。大閱禮之桓公六年秋八月大閱。朝禮春秋之書朝三十六。遇禮隱公四年公及宋公遇于淸。會禮之春秋書會九十五。錫命禮之莊公元年王使榮叔錫桓公命。燕饗禮之莊公四年夫人饗齊侯于祝丘。尚略繫以論說。糾正其謬。至於祫嘗禮之文公二年躋僖公。又諸侯大祫禮。亦引此條。賻賵禮之隱公元年宰咺歸惠公仲子之賵。三年武氏子來求賻。襚禮之襄公二十八年楚人使公親襚。會葬禮之襄公二年諸姜宗婦來送葬。皆失禮之尤。乃臚列其文。不置一語。不幾使讀者謂古禮當如是乎。至於祭寒暑禮下。詆鄭康成徒見木鐸徇令一節。與夏書孟春合。遂指正月爲夏正。似未見隋書經籍志。載康成注書祇有二十九篇。又王居明堂禮。謂月令漢儒所作。指爲呂不韋作者。不知何據。似未見呂氏春秋有十二月紀。亦殊疎漏。程敏政篁墩集有書是書後。曰環谷汪先生著書凡十餘種。先生旣歿。悉被一人竊去。攘爲己書。經禮補逸一編。尤號精確。乃百計購得之。其原本雖被改竄。然有附麗而無刓補。眞贋之迹。皦然甚明。先生元孫文彙等。力圖刊布。因爲手校。且摹先生之像於編首。別爲附錄一卷云云。此本有附錄關文行狀之類。而無其像。亦無敏政此跋。或後人別得改竄之本刻之歟。以其元人舊帙。議論尚不失醇正。姑存以備一家焉。<br/>
</p></div></body>
</html>