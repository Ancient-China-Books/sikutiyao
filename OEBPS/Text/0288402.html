<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 朝野僉載 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->朝野僉載 六卷
</h2>
<!--ed:-->內府藏本
<p>
<!--no:-->舊本題唐張鷟撰。鷟有龍筋鳳髓判。已著錄。此書新唐書藝文志作三十卷。宋史藝文志作僉載二十卷。又僉載補遺三卷。文獻通考。則但有僉載補遺三卷。此本六卷。參考諸書皆不合。晁公武讀書志。又謂其分三十五門。而今本乃逐條聯綴。不分門目。亦與晁氏所紀不同。考莫休符桂林風土記。載鷟在開元中。姚崇誣其奉使江南受遺賜死。其子上表請代。減死流嶺南。數年起爲長史而卒。計其時尚在天寶之前。而書中有寶曆元年資陽石走事。寶曆乃敬宗年號。又有孟宏微對宣宗事。時代皆不相及。案尤袤遂初堂書目。亦分朝野僉載。及僉載補遺爲二書。疑僉載乃鷟所作。補遺則爲後人附益。凡闌入中唐後事者。皆應爲補遺之文。而陳振孫所謂書本三十卷。此其節略者。當卽此本。蓋嘗經宋人摘錄。合僉載補遺爲一。删併門類。已非原書。又不知何時析三卷爲六卷也。其書皆紀唐代故事。而於諧噱荒怪。纖悉臚載。未免失於纖碎。故洪邁容齋隨筆。譏其記事瑣屑擿裂。且多媟語。然耳目所接。可據者多。故司馬光作通鑑。亦引用之。兼收博採。固未嘗無裨於見聞也。<br/>
</p></div></body>
</html>