<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 唐詩品彙 九十卷 拾遺 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->唐詩品彙 九十卷
<!--ti:-->拾遺 十卷
</h2>
<!--ed:-->編修鄭際唐家藏本
<p>
<!--no:-->明高棅編。棅有嘯臺集。已著錄。宋之末年。江西一派。與四靈一派。併合而爲江湖派。猥雜細碎。如出一轍。詩以大弊。元人欲以新艷奇麗矯之。迨其末流。飛卿長吉一派。與盧仝馬異劉叉一派併合。而爲纖體。妖冶俶詭。如出一轍。詩又大弊。百餘年中。能自拔於風氣外者。落落數十人耳。明初閩人林鴻。始以規仿盛唐立論。而棅實左右之。是集其職志也。所錄凡六百二十家。得詩五千七百六十九首。分體編次爲五言古詩二十四卷。七言古詩十三卷。長短句附焉。五言絕句八卷。六言附焉。七言絕句十卷。五言律詩十五卷。五言排律十一卷。七言律詩九卷。排律附焉。始於洪武甲子。成於癸酉至戊寅。又搜補作者六十一人。詩九百五十四首。爲拾遺十卷。附於後。考玉臺新詠。有古絕句四首。棅以絕句居律詩前。蓋有所考。至排律之名。古所未有。楊仲宏撰唐音。始別爲一目。棅祖其說。遂至今沿用。二馮批點才調集。以堆砌板滯。雜亂無章之病。歸咎於排之一字。詆棅爲作俑。然詩家不善隸事。卽二韻四韻。未嘗不堆砌板滯。雜亂無章。是亦不必盡以排字爲誤矣。諸體之中。各分正始正宗。大家名家。羽翼接武。正變餘響。旁流九格。其凡例謂大略以初唐爲正始。盛唐爲正宗。爲大家。爲名家。爲羽翼。中唐爲接武。晚唐爲正變。爲餘響。方外異人等詩爲㫄流。閒有一二成家。特立自異者。則不以世次拘之。如以陳子昂與李白。列在正宗。劉長卿錢起韋應物柳宗元。與高適岑參。同在名家是也。其分初盛中晚。蓋宋嚴羽已有是說。二馮嘗以劉長卿亦盛亦中之類。力攻其謬。然限斷之例。亦論大概耳。寒溫相代。必有半冬半春之一日。遂可謂四時無別哉。明史文苑傳。謂終明之世。館閣以此書爲宗。厥後李夢陽何景明等。摹擬盛唐。名爲崛起。其胚胎實兆於此。平心而論。唐音之流爲膚廓者。此書實啓其弊。唐音之不絕於後世者。亦此書實衍其傳。功過竝存。不能互掩。後來過毀過譽。皆門戸之見。非公論也。至於章懷太子黃臺瓜詞。沈佺期古意之類。或點竄舊文。康寶月劉令嫻之類。或泛收六代。杜常胡宿之類。或誤採宋人。小小瑕疵。尤所未免。卷帙旣富。核檢爲難。第觀其大體可矣。<br/>
</p></div></body>
</html>