<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十二 目錄類二 欽定校正淳化閣帖釋文 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十二
<!--sf:-->目錄類二
</font><h2>
<!--ti:-->欽定校正淳化閣帖釋文 十卷
</h2>
<p>
<!--no:-->乾隆三十四年。詔以內府所藏宋畢士安家淳化閣帖賜本。詳加釐正。重勒貞珉。首冠以御題寓名蘊古四字及御製淳化軒記。諭旨末載原帖舊跋。及諸臣書後。其中古帖次第。一從舊刻。而於朝代之先後。名字之標題。皆援證史文。裁以書法。俾不乖於春秋之義。每卷皆恭摹御筆論斷。昭示權衡。又參取劉次莊黃伯思姜夔施宿顧從義王澍諸說。而以大觀太淸樓諸帖。互相考校。凡篆籀行草。皆註釋文於字旁。復各作訂異。以辨正是非。別白疑似。誠爲墨林之極軌。書苑之大觀。乾隆四十三年。侍郞金簡。以石刻貯在禁庭。自宣賜以外。罕得瞻仰。乃恭錄釋文。請以聚珍版摹印。俾共窺八法之精微。由是流布人閒。遂衣被於海內。考張彥遠法書要錄。末有右軍書記一卷。所載王羲之帖四百六十五。附王獻之帖十七。並一一爲之釋文。劉次莊之釋閣帖。蓋卽以是爲藍本。然彥遠書傳寫多譌。次莊書至南北宋閒。陳與義已奉敕作法帖釋文刊誤一卷。今附刊韋續墨藪之末。則次莊所釋。不盡足據可知。第諸家雖知其有譌。而辨訂未能悉當。遞相駁詰。轉益多岐。恭逢我皇上天縱聰明。游心翰墨。裁成頡籀。陶鑄鍾王。訓示儒臣。詳爲釐定。書家乃得所指南。是不惟臨池者之幸。抑亦漢晉以來能書者之至幸也。<br/>
</p></div></body>
</html>