<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十二 地理類存目五 說嵩 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十二
<!--sf:-->地理類存目五
</font><h2>
<!--ti:-->說嵩 三十二卷
</h2>
<!--ed:-->直隸總督採進本
<p>
<!--no:-->國朝景日昣撰。日昣字東陽。登封人。康熙辛未進士。官至戶部侍郞。是書自卷一至卷八。統紀嵩高及二室。卷九以下。分星野形勝封域巡祀古蹟金石傳人物產仙釋摭異藝林風什九門。考嵩山爲中嶽。本於爾雅毛詩。故史記主其說。胡渭禹貢錐指。信爾雅前條河南華之文。而指後嵩高爲中嶽。乃後人附益。然鄭康成注大司樂。謂華爲中嶽。而註小宗伯。則以嵩爲中嶽。賈疏謂大司樂註據鎬京。小宗伯註據洛邑。其說似可與爾雅前後二文相證。卽云後人附益。而康成已兼據之矣。又外方之爲嵩山。見於尚書孔註水經注諸書。金吉甫乃謂嵩高非外方。殊妄。此書於中嶽宗史記。於外方引水經注。考核殊不謬。然嵩書及嵩山志天下名山志之類。於此山形勝沿革。已爲廣徵博輯。此特綜彙舊文。踵而成之耳。<br/>
</p></div></body>
</html>