<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 野趣有聲畫 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->野趣有聲畫 二卷
</h2>
<!--ed:-->浙江鮑士恭家藏本
<p>
<!--no:-->元楊公遠撰。公遠字叔明。歙縣人。是集前有咸淳中吳龍翰序稱一卷。而此本二卷。然至元乙酉方回跋在上卷末。所載回溪道中一詩。乃在下卷中。使原爲二卷。則此跋不應介在其閒。使集中原載此詩。則回又必不更錄其全文。知原集止一卷。而下卷爲後人所續輯。故又有丙戌初度詩。在作跋後一年也。其詩不出宋末江湖之格。蓋一時風尚使然。一邱一壑。亦有佳致。以久無刊本。故選宋元詩者多遺之。明嘉靖丙申。汪元鍚始得本於其族子瀚。乃復傳鈔。集中有至元乙酉生朝詩。稱六十平頭慳兩歲。則是年五十八。以長歷推之。當生於理宗紹定元年。宋亡時年四十九。入元末仕。當從周密之例。稱南渡遺民。然集中春雪詩題下註己卯正月初三作。是時正張世傑陸秀夫等蹈海捐生之歲。而其詩有向曉披衣更擁衾。更無一事惱胸襟。則是以宋之存亡。付諸度外。與前朝故老。惓惓舊國者迥殊。且入元以後。干謁當路。頌揚德政之詩。不一而足。其未出仕。當由梯進無媒。固不能與密之終身隱遁者。同日語矣。今繫之元人。從其志也。<br/>
</p></body>
</html>