<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江吳玉墀家藏本

<div id="text"><font size="-1">
<!--fi:-->經部二十四
<!--sf:-->禮類存目二
</font><h2>
<!--ti:-->禮記說義集訂 二十四卷
</h2><p>
<!--no:-->明楊梧撰。梧字鳳閣。一字嶧珍。涇陽人。萬歷壬子舉人。官靑州府同知。是書不載經文。但如時文題目之式。標其首句。而下注曰幾節。大旨以陳澔禮記集說。胡廣禮記大全爲藍本。不甚研求古義。如鄭注釋曾子弔於負夏一條。謂塡池當作奠徹。胡氏銓謂池以竹爲之。衣以靑布。所謂池視重霤者。塡者縣也。魚以貫之。謂將行也。與鄭大異。而此書但云塡池當作奠徹。不言本自康成。亦不復考訂同異。又如孺子𪏆一條。論設撥之制。謂設撥是設置撥榆沈之人。蓋以榆性堅忍。所謂不剝不木。十年成穀者。性沈難轉。故設撥以撥輴。其說本諸陸佃。與鄭注讀撥爲拂者迥殊。亦不題出陸名。及參校鄭義。凡此之類。不可勝數。蓋鈔撮講章。非一一採自本書。故不能元元本本。折衆說之得失也。
</p><br/></div></body></html>