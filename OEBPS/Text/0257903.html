<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 意林 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->意林 五卷
</h2>
<!--ed:-->江蘇巡撫採進本
<p>
<!--no:-->唐馬總編。唐書總本傳。但稱其系出扶風。不言爲何地人。其子唐書作會元。而此本則題曰元會。均莫能詳也。傳稱其歷任方鎮。終於戶部尚書。贈右僕射。諡曰懿。陳振孫書錄解題稱總仕至大理評事。則考之未審矣。初。梁庾仲容取周秦以來諸家雜記。凡一百七家。摘其要語爲三十卷。名曰子鈔。總以其繁略失中。復增損以成此書。宋高似孫子略稱仲容子鈔每家或取數句。或一二百言。馬總意林一遵庾目。多者十餘句。少者一二言。比子鈔更爲取之嚴。錄之精。今觀所採諸子。今多不傳者。惟賴此僅存其槩。其傳於今者。如老莊管列諸家。亦多與今本不同。不特孟子之文。如容齋隨筆所云也。前有唐戴叔倫柳伯存二序。與文獻通考所載相同。唐志著錄作一卷。叔倫序云三軸。伯存序又云六卷。今世所行有二本。一爲范氏天一閣寫本。多所佚脫。是以御題詩有太元以下竟亡之句。此本爲江蘇巡撫所續進。乃明嘉靖己丑廖自顯所刻。較范氏本少戴柳二序。而首尾特完整。然考子鈔原目。凡一百七家。此本止七十一家。洪氏載總所引書。尚有蔣子。譙子。鍾子。張儼默記。裴氏新書。袁淮正書。袁子正論。蘇子。張顯析言。于子。顧子。諸葛子。陳子要言。符子諸書。此本不載。又通考稱今本相鶴經。自意林鈔出。而永樂大典有風俗通姓氏篇。題曰出馬總意林。此本亦竝無之。合記卷帙。當巳失其半。併非總之原本矣。然殘璋斷璧。益可寶貴也。<br/>
</p></div></body>
</html>