<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->禮部尚書曹秀先家藏本

<div id="text"><font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->花草稡編 二十二卷
<!--ti:-->附錄 一卷
</h2><p>
<!--no:-->明陳耀文編。耀文有經典稽疑。已著錄。是編採掇唐宋歌詞。亦閒及於元人。而所採殊少。自序稱是集因唐花閒集宋草堂詩餘而起。故以花草稡編爲名。然使惟以二書合編。各採其一字名書已無義理。乃綜括兩朝之詞。而以花字代唐字。以草字代宋字。衡以名實。尤屬未安。然其書捃摭繁富。毎調有原題者。必錄原題。或稍僻者。必著採自某書。其有本事者。併列詞話於其後。其詞本不佳。而所塡實爲孤調。如縷縷金之類。則註曰備題。編次亦頗不苟。蓋耀文於明代諸人中。猶講考證之學。非嘲風弄月者比也。雖糾正之詳。不及萬樹之詞律。選擇之精。不及朱彝尊之詞綜。而裒輯之功。實居二家之前。創始難工。亦不容以後來掩矣。此本與天中記版式相同。蓋猶耀文舊刻。而卷首乃有延祐四年陳良弼序。刊刻拙惡。僅具字形。而其文則仍耀文之語。蓋坊賈得其舊版。別刊一序弁其首。以僞爲元版耳。
</p><br/></div></body></html>