<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十九 別集類十九 藏春集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十九
<!--sf:-->別集類十九
</font><h2>
<!--ti:-->藏春集 六卷
</h2>
<!--ed:-->浙江鮑士恭家藏本
<p>
<!--no:-->元劉秉忠撰。秉忠有玉尺經。已著錄。秉忠博覽好學。尤邃於易。凡天文地理律歷三式六壬遁甲之屬。無不精通。故術數家言。多託之以行世。往往不可盡信。至其所著文集。見於本傳者十卷。今此本祇六卷。乃明處州知府馬偉所刊。前五卷爲各體詩。末一卷爲附錄誥敕誌文行狀。而不及所著雜文。故秉忠所上萬言書。及其他奏疏見於本傳者。概闕焉。蓋文已佚而僅存其詩。故卷目多寡。與本傳不合也。秉忠起自緇流。身參佐命。與明道衍事頗同。然道衍皆構逆謀。獲罪名教。而秉忠則從容啓沃。以典章禮樂爲先務。卒開一代治平。其人品相去懸絕。故所作大都平正通達。無噍殺之音。史稱其詩蕭散閒澹。類其爲人。雖推之稍過。然如小詩中鳴鳩喚住西山雨。桑葉如雲麥始華之類。亦未嘗不時露風致也。<br/>
</p></div></body>
</html>