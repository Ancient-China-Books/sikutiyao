<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋質疑 十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋質疑 十二卷
</h2>
<!--ed:-->安徽巡撫採進本
<p>
<!--no:-->明楊于庭撰。于庭字道行。全椒人。萬歷庚辰進士。官至兵部職方司郞中。此書之旨。以胡安國春秋傳。意主納牖。襃諱抑損。不無附會。於春秋大義。合者十七。不合者十三。又於左氏公穀。或採或駁。亦不能悉當。因條舉而論辨之。如胡氏謂春王正月。乃以夏時冠周月。于庭則引禮記孟獻子曰。正月日至。可以有事于上帝。七月日至。可以有事于祖。證日至之爲冬至。卽知周以子月爲正月。又胡氏謂經不書公卽位。爲未請命于王。于庭則引文公元年春王正月公卽位。越四月天王使毛伯來錫公命。成公八年秋七月。天子使召伯來賜公命。據此。則錫命皆在卽位之後數年或數月。可知前此之未嘗請命而皆書卽位。胡說未可通。又胡氏以從祀先公。爲昭公至是始得從祀于太廟。于庭則謂季氏靳昭公不得從祀。其事不見於三傳。至馮山始創言之。胡氏不免於輕信。凡此之類。議論多爲精確。固非妄攻先儒。肆爲異說者比也。<br/>
</p></div></body>
</html>