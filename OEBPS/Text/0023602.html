<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十二 書類二 讀書叢說 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十二
<!--sf:-->書類二
</font><h2>
<!--ti:-->讀書叢說 六卷
</h2>
<!--ed:-->浙江吳玉墀家藏本
<p>
<!--no:-->元許謙撰。謙字益之。金華人。延祐中。以講學名一時。儒者所稱白雲先生是也。事蹟具元史儒學傳。自蔡沈書集傳出。解經者大抵樂其簡易。不復參考諸書。謙獨博覈事實。不株守一家。故稱叢說。如蔡氏釋堯典。本張子天左旋處其中者順之少遲則反右之說。不知左旋者東西旋。右旋者南北旋。截然殊致。非以遲而成右也。日東出西沒。隨大氣而左。以成晝夜。非日之自行。其自行則冬至後由南斂北。夏至後由北發南。以成寒暑。月之隨大氣而左。及其自行亦如之。謙雖不能盡攻其失。然七政疑一條。謂七政與天同西行。恐錯亂紛雜。泛然無統。可謂不苟同矣。舊說洛誥我乃卜澗水東瀍水西爲王城。據召誥洛誥。周公皆乙卯至洛。在召公得卜經營攻位。五日位成之後。是王城無庸再卜。謙謂此時王城已定。但卜處殷民之地。故先河朔黎水。以近殷舊都民遷之便。次及澗東瀍西。次及瀍東。皆以洛與此地相對定墨而皆惟洛食。瀍澗流至洛。所經已遠。不知周公所卜者何處。又呂刑稱惟作五虐之刑曰法。爰始淫爲劓刵椓黥。舊說以爲其刑造自有苗。謙謂苗乃專以刑爲治國之法。乃始過用其刑。非創造刑也。如此之類。亦頗不爲習聞所囿。至於說六律五聲。漫錄律呂新書。說唐虞之脩五禮。漫錄周官大宗伯之文。說酒誥太史內史。漫錄周官太宰六典八灋八則八柄之文。殊矚泛衍。書內載其師金履祥說爲多。卷首書紀年一篇。卽據履祥通鑑前編起算。其閒得失雜出。亦不盡確。然宋末元初。說經者多尚虚談。而謙於詩考名物。於書考典制。猶有先儒篤實之遺。是足貴也。其書與詩名物鈔。四書叢說。並刊於至正六年。其版久佚。此本爲浙江吳玉墀家所藏。其第二卷中脱四頁。第三卷中脱兩頁。第五卷第六卷各脱四頁。勘驗別本。亦皆相同。今亦無從校補。姑仍其舊焉。<br/>
</p></div></body>
</html>