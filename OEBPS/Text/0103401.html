<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->少詹事陸費墀家藏本

<div id="text"><font size="-1">
<!--fi:-->史部三
<!--sf:-->編年類
</font><h2>
<!--ti:-->通鑑外紀 十卷
<!--ti:-->目錄 五卷
</h2><p>
<!--no:-->宋劉恕撰。恕字道原。其先世京兆萬年人。祖受爲臨川令。葬於高安。因家焉。宋史本傳。稱其擧進士入高等。不著何年。考司馬光作此書序。稱恕卒於元豐元年九月。年四十七。則當生於明道元年。又稱其登第時年十八。則皇祐元年進士也。初授鉅鹿主簿。尋遷知和州翁源二縣。會司馬光受詔修資治通鑑。奏以恕同司編纂。轉著作郞。熙寧四年。以忤王安石乞終養。改祕書丞。仍令就家續成前書。遂終於家。此書乃其臨沒時所成也。蓋修資治通鑑時。恕欲與司馬光採宋一祖四宗實錄國史爲後紀。而摭周威烈王以前事蹟爲前紀。會遭憂遘疾。右股痹廢。知遠方不可得國書。後紀必不能就。乃口授其子義仲。以成此書。改名曰外紀。凡包羲以來紀一卷。夏紀商紀共一卷。周紀八卷。又目錄五卷。年經事緯。上列朔閏天象。下列外紀之卷數。悉與司馬光通鑑目錄例相同。金履祥作通鑑前編。詆其好奇。今觀其書。周成王元年丙戌。稱周公攝王之元年。越七年癸巳。始稱成王元年。則是周公殆類新莽之爲矣。又稱魯惠公爲隱公娶於宋。見其女好而自納之。生桓公。是惠公先有衞宣之醜。如斯之類。頗爲不經。又如齊桓觀龍。殆如戲劇。熊渠射虎。何預勸懲。雖曰細大不捐。亦未免貪多務得。履祥所論。未可謂之吹求。然外紀於上古之事可信者。大書。其異同舛誤。以及荒遠茫昧者。或分註。或細書。未嘗不具有別裁。目錄於共和以後。據史記年表編年。共和以前。皆謂之疑年。不標歲陽歲陰之名。竝不縷列其數。亦特爲審愼。且其自序。稱陶潛豫爲祭文。杜牧自撰墓誌。夜臺甫邇。歸心若飛。不能作前後紀而爲外紀。他日書成。公爲前後紀。則可删削外紀之繁宂而爲前紀。以備古今一家之言云云。則恕作此書。特剏爲草稾。儲才備用。如通鑑之有長編。以待司馬光之刊定耳。履祥不察當日書局編纂之例。遽加輕詆。操之未免爲已蹙矣。
</p><br/></div></body></html>