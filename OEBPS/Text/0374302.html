<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 黃樓集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->黃樓集 二卷
</h2>
<!--ed:-->兩淮馬裕家藏本
<p>
<!--no:-->明魯點編。胡廷宴補。點有齊雲山志。已著錄。廷宴漳州人。點書成於萬曆甲辰。廷宴補刊。則在丁未。相距二三年。而廷宴序。稱歲久浸壞。漸以失次。殆不可曉。蓋明代朝覲官入都。例以重貨賂津要。其餘朝官。則刊書一部。佐以一帕致餽。謂之書帕。其書卽謂之書帕本。其倉卒不暇自刊者。則因舊官所刊。稍改面目而用之。動以舊刊漫漶爲詞。而偶忘其相去不久也。宋熙寧十年。蘇軾守徐州。值河決澶淵。南溢於泗城幾沒。軾捍禦百方。城以無恙。乃取土剋水之義。卽城東門爲樓。堊以黃土。名曰黃樓。其弟轍及秦觀。皆爲之賦。陳師道爲之銘。軾亦有九日黃樓黃樓觀月諸詩。遂爲古蹟。點官徐州。因裒軾詩文作於徐州者爲一集。題曰黃樓集。實非皆爲黃樓作也。入之地理。名實不倫。今仍入之別集。附軾集後焉。<br/>
</p></div></body>
</html>