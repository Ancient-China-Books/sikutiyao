<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 白孔六帖 一百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->白孔六帖 一百卷
</h2>
<!--ed:-->內府藏本
<p>
<!--no:-->案文獻通考六帖三十卷。唐白居易撰。後六帖三十卷。宋知撫州孔傳撰。合兩書計之。總爲六十卷。此本編兩書爲一書。不知何人之所合。又作一百卷。亦不知何人之所分。考胡仔苕溪漁叢話。稱六帖新書。出於東魯兵燹之餘。南北隔絕。其本不傳於江左。使學者弗獲增益聞見。則南渡之初。尚無傳本。王應麟玉海。始稱孔傳亦有六帖。今合爲一書。則併於南宋之末矣。黃朝英靖康湘素雜記。載白氏六帖。有元祐五年博平王安世序。此本佚之。卷首所冠韓駒序。則專爲孔傳續書作也。楊億談苑曰。白居易作六帖。以陶家缾數十。各題門目。作七層架齋中。命諸生採集其事類投缾中。倒取鈔錄成書。故所記時代多無次序。唐志稱其書爲白氏經史事類六帖。蓋其別名。程大昌演繁露。稱唐開元中舉行科試之法。帖經者以所習經掩其兩端。中閒惟開一行。裁紙爲帖。凡帖三字。視時增損。可否不一。或得四得五得六者爲通。六帖之名所由起。取中帖多者名其書也。然此書雜採成語故實。備詞藻之用。與進士帖經。絕不相涉。莫詳其取義之所在。大昌所說殆亦以意附會歟。其體例與北堂書鈔同。而割裂餖飣。又出其下。資暇集摘其誤引朱博烏集事。南都新書摘其誤引陶潛五柳事。東臯錄摘其誤引烏嗚嚶嚶事。學林就正摘其誤引毛寶放龜事。然所徵引。究皆唐以前書。墜簡遺文。往往而在。要未爲無裨考證也。容齋隨筆。又稱俗傳淺妄書。如雲仙散錄之類。皆絕可笑。孔傳續六帖。悉載其中事。自穢其書。然復齋漫錄。<span class="jiazhu">案復齋漫錄今巳佚。此條見胡仔苕溪漁隱叢話所引。</span>稱東魯孔傳字聖傳。先聖之裔。而中丞道輔之孫也。爲人博學多聞。取唐以來至於吾宋詩頌銘贊。奇編奧錄。窮力討論。纖芥爲遺。撮其樞要。區分彙聚有益於世者。續唐白居易六帖謂之六帖新書。韓子蒼爲篇引。以爲孔侯之書。如富家之儲材。榱棟枅栱。雲委山積。匠者得之。應手不窮。其用豈小云云。則宋人亦頗重其書矣。玉海引中興書目稱居易採經傳百家之語。摘其英華。以類分門。悉註所出卷帙名氏於其下。晁公武讀書志。則稱居易原本不載所出書。會祖父祕閣公爲之註行於世。其說不同。然公武述其家事。當必不誤。且玉海又引。中興書目。稱白居易以天地事分門類爲聲偶。而不載所出。其說亦自相矛盾蓋當代所行。原有已註出處之本。又有未註出處之本。應麟各隨所見書之耳。此本註頗簡略。亦不題註者姓名。其卽晁公所註與否。不可復考。今亦仍原本錄之。不更增題名氏焉。居易始末。具唐書本傳。傳有東家雜記。已著錄。<br/>
</p></div></body>
</html>