<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十三 詞曲類存目 哄堂詞 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十三
<!--sf:-->詞曲類存目
</font><h2>
<!--ti:-->哄堂詞 一卷
</h2>
<!--ed:-->江蘇巡撫採進本
<p>
<!--no:-->宋盧炳撰。炳字叔陽。其履貫未詳。時代亦無可考。陳振孫書錄解題。列詞集九十二家。而總註其後曰。自南唐二主詞以下。皆長沙書坊所刻。號百家詞。其最末一家。爲郭應祥。振孫稱嘉定閒人。則諸人皆在寧宗以前。炳詞次序。尚在侯寘詞後。寘紹興中知建康。則炳亦南渡後人。集中有庚戌正月字。庚戌爲建炎四年。故集中諸詞。多用周邦彥韻。其時代適相接也。其集書錄解題本作哄堂詞。毛晉刊本則作烘堂。案唐趙璘因話錄。御史院合座倶笑。謂之哄堂。炳蓋謙言博笑。故以爲名。若作烘堂。於義無取。知晉所刊爲誤。炳蓋嘗仕州縣。故多同官倡和之詞。然其同官。無一知名士。其頌祝諸作。亦倶庸下。至於武陵春之以老叶頭。水龍吟之以斗奏叶表。淸平樂之以皺叶好笑。雖古韻本通。而詞家無用古韻之例。亦爲破格。他若賀新郎之問天公底事教幽獨。待拉向錦屏曲。玉團兒之把不定紅生瞼肉。驀山溪之鞭寶馬鬧竿隨簇著花藤轎。皆鄙俚不文。有乖雅調。惟詠物諸作。尚細膩熨貼。閒有可觀耳。<br/>
</p></div></body>
</html>