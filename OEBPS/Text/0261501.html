<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->文雅社約 一卷
<!--ti:-->附錄 一卷
</h2><p>
<!--no:-->明沈鯉撰。鯉字仲化。歸德人。嘉靖乙丑進士。官至文淵閣大學士。諡文端。事蹟具明史本傳。鯉里中有文雅臺。相傳卽矍相之圃。鯉與里人修舉社飲之禮。以禮法相約。凡書劄宴會稱呼揖讓交際冠服閑家御下田宅器用勸義明微冠婚喪祭身檢心檢十六條。附錄社倉義學約族田約勸施迂談垂涕衷言鄕射約篤親會墓享儀沈氏祠堂生忌單女訓約言十篇。刻本題爲社約下卷。然沈氏祠堂生忌之類。非可約之一社者。前有鯉自序。稱總十六類。百六十三款。則十篇顯爲附錄。爲其後人所誤合。明矣。明史稱鯉念時侈。因稽典制。自冠婚喪祭。以及酬酢往來。率定爲中制。頒示天下。蓋救奢崇朴。鯉之本志。此書猶是意也。中多失於太略太儉。不合古禮者。蓋事取易行。義主救弊。不無嬌枉過直耳。
</p><br/></div></body></html>