<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 端溪硯譜 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->端溪硯譜 一卷
</h2>
<!--ed:-->浙江鮑士恭家藏本
<p>
<!--no:-->不著撰人名氏。末有淳熙十年東平榮𦬊跋曰。右縉雲葉樾交叔傳。此譜稍異於衆人之說。不知何人所撰。稱徽祖爲太上皇。必紹興初人云云。是當時已不詳其出誰手矣。其書前論石之所出。與石質石眼。次論價。次論形製。而終以石病。考端硯始見李賀詩。然柳公權論硯。首靑絳二州。不言端石。蘇易簡文房四譜亦尚以靑州紅絲硯爲首。後端硯獨重於世。而鑒別之法亦漸以精密。此譜所載。於地產之優劣。石品之高下。皆剖晰微至。可以依據。至於當時以子石爲貴。而此獨辨其妄。榮𦬊以爲稍異於衆人之說。蓋指此類。然自米芾硯史。巳云徧詢石工。未嘗有子石。芾爲浛洸縣尉。嘗親至端州得其詳。而其言正與此合。亦足以知其說之確也。<br/>
</p></body>
</html>