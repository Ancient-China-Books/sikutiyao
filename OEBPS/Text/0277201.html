<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十四 雜家類存目十一 張氏藏書 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十四
<!--sf:-->雜家類存目十一
</font><h2>
<!--ti:-->張氏藏書 四卷
</h2>
<!--ed:-->浙江鮑士恭家藏本
<p>
<!--no:-->明張應文撰。凡十種。曰簞瓢樂。曰老圃一得。曰蘭譜。曰菊書。曰先天換骨新譜。曰焚香略。曰淸閟藏。曰山房四友譜。曰茶經。曰瓶花譜。其淸閟藏尚可資賞鑒考訂。別有刊本。附其子丑淸河書畫舫後。已著於錄。其餘九種。大抵不出明人小品之習氣。其山房四友譜中所稱以史記眞本刊今本之譌者。誕無稽。不足與辨。簞瓢樂中粥經一篇。摹仿論語。託諸孔子之言。尤可駭怪。一條云小子何莫吃夫粥。粥可以補。可以宣。可以腥。可以素。暑之代茶。寒之代酒。通行於富貴貧賤之人。一條云子謂伯魚曰。汝吃朝粥夜粥矣乎。人而不吃朝粥夜粥。其猶抱空腹而立也與。如斯之類。殆於侮聖言矣。明之末年。國政壞而士風亦壞。掉弄聰明。決裂防檢。遂至於如此。屠隆陳繼儒諸人。不得爲任其咎也。<br/>
</p></div></body>
</html>