<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十三 小說家類存目一 昨夢錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->昨夢錄 一卷
</h2>
<!--ed:-->編修程晉芳家藏本
<p>
<!--no:-->宋康與之撰。與之字伯可。又字叔聞。號退軒。滑州人。故自署曰箕山。此書末有小傳。乃稱爲嘉禾人。蓋南渡後流寓也。建炎初上中興十策。爲汪伯彥黃潛善所抑。不得用。及秦檜當國。乃附合求進。擢爲臺郞。後遂專以歌詞供奉。廁身優伶之班。大爲士論所不齒。所撰頤菴樂府五卷。爲談藝者所輕。世不甚傳。今亦未見其本。其僅存者惟是編。皆追述北宋軼聞。以生於滑臺。目覩汴都之盛。故以昨夢爲名。所記黃河卷埽事。竹牛角事。老君廟畫壁事。亦可資考證。其西北邊城貯猛火油事。遼史先有是說。然疑皆傳聞附會。終遼宋之世。均未聞用此油火攻致勝。且所產之地在高麗東。高麗去中國至近。亦不聞產此異物也。至開封尹李倫被攝事。連篇累牘。殆如傳奇。又唐人小說之末流。益無取矣。<br/>
</p></div></body>
</html>