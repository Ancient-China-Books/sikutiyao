<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 筍譜 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->筍譜 一卷
</h2>
<!--ed:-->內府藏本
<p>
<!--no:-->不著撰人名氏。晁公武讀書志作僧惠崇撰。陳振孫書錄解題作僧贊寧撰。案惠崇爲宋初九僧之一。工於吟詠。有句圖一卷。又工於畫。黃庭堅集有題其所作蘆鴈圖詩。然不聞曾作是書。考宋史藝文志亦作贊寧。則振孫說是也。贊寧。德淸高氏子。出家杭州龍興寺。吳越王錢鏐署爲兩浙僧統。宋太宗嘗召對於滋福殿。詔修高僧傳。咸平中。加右街僧錄。至道二年卒。諡曰圓明大師。所著物類相感志。歲久散佚。世所傳者皆贗本。惟此書猶其原帙。書分五類。曰一之名二之出三之食四之事五之說。其標題蓋仿陸羽茶經。援據奧博。所引古書。多今世所不傳。深有資於考證。三之食以前皆有註。似所自作。然筍汁煑羹一條註。乃駁正其說。以爲羹不如蒸。又似後人之所附益。不可考矣。王得臣塵史曰。僧贊寧爲筍譜甚詳。掎摭古人詩詠。自梁元帝至唐楊師道。皆詩中言及筍者。惟孟蜀時學士徐光溥等二人絕句。<span class="jiazhu">案此數句似有脫文。今姑仍其舊。</span>亦可謂勤篤。然未盡也。如退之和侯協律詠筍二十六韻不收。何耶。豈寧忿其排釋氏。而私懷去取耶。抑文公集當時未出乎。不可知也云云。今檢譜中。果佚是作。然以一人之耳目。而採摭歷代之詩歌。一二未周。勢所必有。不足爲是書病也。<br/>
</p></div></body>
</html>