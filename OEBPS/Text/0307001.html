<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十七
<!--sf:-->道家類存目
</font><h2>
<!--ti:-->冥通記 四卷
</h2><p>
<!--no:-->梁周子良撰。隋志作一卷。宋志作十卷。與今本皆不同。然第四卷目錄末云。大凡四卷。眞本書雜色合六十五番。或眞或草行。所言乃與今本合。則隋志宋志均誤也。首有陶宏景所作子良傳。稱子良字元龡。本汝南縣人。寓居丹陽。年十二。從宏景於永嘉。受仙靈籙老子五千文西嶽公禁虎豹符。十一年從還茅山。受五岳圖三星內文。十四年乙未歲五月二十三日。遂通眞靈。後一年卒。年二十。其說荒誕不經。此書所記遇仙之事。起乙未五月十三日。至丙申七月末。逐日縷載。亦宏景眞誥之流也。然其文頗古雅。時有奧字。黃生義府第二卷末。附此書訓釋一篇。如治堂爲道士之居。彌淪爲夢魘。道義爲道友。婁羅一作覼縷。猶言委曲。水湯讀爲盪。謂以水滌器。道子爲弟子。約尺爲壓書尺。五尺爲牀之別名。𢗵𢗵爲夢魘鼻中作聲。塸字卽甌字。角家爲風角家。壇靖皆爲修道之所。𢺈屐之𢺈音洛官反。爲二屐相叠。庹爲橫展兩臂。乙爲以墨滅字。甲乙告之爲次第。𧵥請爲以財事神。登爲登時。摒檔爲安置。傳寫誤從木。畔等爲同伴。扇削爲起屋犯鬼神禁忌。靖櫺爲道室之窻輔。病爲口頰病。各有考證。亦頗賅洽。惟薰陸爲乳香。則可不必箋註耳。
</p><br/></div></body></html>