<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書辨疑 十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書辨疑 十五卷
</h2>
<!--ed:-->內府藏本
<p>
<!--no:-->不著撰人名氏。書中稱自宋氏播遷江表。南北分隔。纔百五六十年。經書文字。已有不同。則元初人所撰矣。蘇天爵安熙行狀云。國初有傳朱子四書集註至北方者。滹南王公。雅以辨博自負。爲說非之。趙郡陳氏。獨喜其說。增多至若干言。至書多引王若虛說。殆寧晉陳天祥書也。朱彝尊經義考曰。四書辨疑。元人凡有四家。雲峯胡氏。偃師陳氏。黃巖陳成甫氏。孟長文氏。成甫長文並浙人。雲峯一宗朱子。其爲偃師陳氏之書無疑。所說當矣。其曰偃師者。元史稱天祥因兄祐仕河南。自寧晉家洛陽。嘗居偃師南山故也。天爵又謂安熙爲書以辨之。其後天祥深悔。而焚其書。今此本具存。或天爵欲張大其師學。所言未足深據也。凡大學十五條。論語一百七十三條。孟子一百七十四條。中庸十三條。其中如駁湯盤非沐浴之盤。謂盤乃淺器。難容沐浴。是未考禮喪大記鄭註。有盤長二丈深三尺之文。頗爲疎舛。又多移易經文。以就己說。亦未見必然。然亦多平心剖析。各明一義。非苟爲門戶之爭。說春秋者三傳並存。說詩者四家互異。古來訓詁。原不專主一人。各尊所聞。各行所知。固不妨存此一家之書。以資參考也。<br/>
</p></div></body>
</html>