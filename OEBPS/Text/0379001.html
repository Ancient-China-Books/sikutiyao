<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 廖恭敏佚稾 一卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->廖恭敏佚稾 一卷
<!--ti:-->附錄 一卷
</h2>
<!--ed:-->江西巡撫採進本
<p>
<!--no:-->明廖莊撰。莊字安止。號東山。吉水人。宣德庚戌進士。官至刑部左侍郞。諡恭敏。事蹟具明史本傳。莊爲給事中時。嘗劾輔臣楊士奇縱子稷恃勢稔惡事下獄。士奇固良相。而溺愛其子。庇之實甚。當其權位嚴重之日。已爲言人所不敢言。景泰中。疏請同羣臣朝見上皇於南宮。又言皇姪猶子也。宜令親儒臣。誦經書。以繫人心。回天意。疏上廷杖。貶官定羌驛丞。當新故嫌疑之際。尤爲言人所難言。其勁節孤忠。足以震動一世。而文章則非所專門。所著有東山居士集。日久散佚。惟自序尚存。千頃堂書目。則載莊漁梁集二卷。今亦惟存其自序。是兩集皆亡。黃虞稷特據所徵各家書目載之耳。此本爲莊裔孫仲蔚。及其里人李日東所輯。僅奏疏五篇。其大要已見於本傳。雜文二十篇。詩五首。則又草草應酬之作。莊固不必藉是以傳。附錄一卷。皆祭文碑誌之屬。莊亦不必藉是爲重也。<br/>
</p></div></body>
</html>