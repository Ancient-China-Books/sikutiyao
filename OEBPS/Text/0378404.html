<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 南齋摘稾 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->南齋摘稾 十卷
</h2>
<!--ed:-->浙江巡撫採進本
<p>
<!--no:-->明魏驥撰。驥字仲房。號南齋。蕭山人。永樂乙酉舉人。以進士副牓授松江訓導。召修永樂大典。擢太常寺博士。官至南京吏部尚書。諡文靖。事蹟具明史本傳。是編爲其孫壻福建布政使錢塘洪鍾所編。前集四卷。兩京居官時所作。後集六卷。自景泰辛未歸田。至成化辛卯所作。蓋驥年九十八始卒。故身歷七朝。各有著述也。前有鍾序云。公爲文一本諸性情所發。初不事雕刻。務奇巧。其稾具存。皆公親書。但其簡帙浩繁。未易徧刻。再閱原稾。凡題上有點注者。皆公墨迹。玩其詞意。皆有益於事者也。因摘取以付諸梓。名曰摘稾。黃虞稷千頃堂書目。別載有驥前後集二十卷。蓋其未摘之全稾。今未見傳本。其存佚不可考矣。<br/>
</p></div></body>
</html>