<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十一
<!--sf:-->別集類十一
</font><h2>
<!--ti:-->茶山集 八卷
</h2><p>
<!--no:-->宋曾幾撰。幾字甫吉。贛縣人。徙居河南。以兄弼卹恩。授將仕郞。試吏部優等。賜上舍出身。歷校書郞。高宗朝歷官江西浙西提刑。忤秦檜去位。僑寓上饒茶山寺。自號茶山居士。檜死召爲秘書少監權禮部侍郞提舉玉隆觀。致仕。卒諡文淸。陸游爲作墓誌。云公治經學道之餘發於文章。而詩尤工。以杜甫黃庭堅爲宗。魏慶之詩人玉屑。則云茶山之學出於韓子蒼。其說小異。然韓駒雖蘇氏之徒。而名列江西詩派中。其格法實近於黃。殊塗同歸。實亦一而已矣。後幾之學傳於陸游。加以研練。面目略殊。遂爲南渡之大宗。詩人玉屑。載趙庚夫題茶山集曰。淸於月白初三夜。淡似湯烹第一泉。咄咄逼人門弟子。劍南已見一燈傳。其句律淵源。固灼然可考也。又游跋幾奏議稾曰。紹興末。先生居會稽禹蹟精舍。某自敕局歸。無三日不進見。見必聞憂國之言。先生時年過七十。聚族百口。未嘗以爲憂。憂國而已。據此則幾之一飯不忘君。殆與杜甫之忠愛等。故發之文章。具有根柢。不當僅以詩人目之。求諸字句閒矣。墓誌稱有文集三十卷。易釋象五卷。易釋象已不傳。文集則書錄解題。及宋史藝文志均作十五卷。是當時巳佚其半。自明以來。幷十五卷亦佚。僅僅散見各書。偶存一二。茲從永樂大典中搜採編輯。勒爲八卷。凡得古今體五百五十八首。雖不足盡幾之長。然較劉克莊後村詩話所記九百一十篇之數。所佚者不過三百五十二篇耳。殘膏賸馥。要足沾匄無窮也。
</p><br/></div></body></html>