<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十一 法家類存目 韓子迂評 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十一
<!--sf:-->法家類存目
</font><h2>
<!--ti:-->韓子迂評 二十卷
</h2>
<!--ed:-->內府藏本
<p>
<!--no:-->舊本題明門無子評。前列元何犿校上原序。署至元三年秋七月庚午。結銜題奎章閣侍書學士。考元世祖順帝。俱以至元紀年。而三年七月。以紀志干支排比之。皆無庚午日。疑子字之誤。奎章閣學士院。設於文宗天歷二年。止有大學士。尋陞爲學士院。始有侍書學士。則犿進是書。在後至元時矣。觀其序中稱今天下所急者。法度之廢。所少者。韓子之臣。正順帝時事勢也。門無子自序。稱坊本至不可句讀。最後得何犿本。字字而讐之。皆不失其舊。乃句爲之讀。字爲之品。閒取何氏註而折衷之。以授之梓人云云。蓋趙用賢翻刻宋本。在萬歷十年。此本刻於萬歷六年。故未見完帙。仍用何氏之本。然犿序稱李瓚註鄙陋無取。盡爲削去。而此本仍閒存瓚註。已非何本之舊。且門無子序。又稱取何註折衷之。則併犿所加旁註。亦有增損。非盡其原文。蓋明人好竄改古書。以就己意。動輒失其本來。萬歷以後。刻版皆然。是書亦其一也。門無子不知爲誰。陳深序。稱門無子俞姓。吳郡人。篤行君子。然新舊志乘皆不載其姓名。所綴評語。大抵皆學究八比之門徑。又出犿註之下。所見如是。宜其敢亂舊文矣。<br/>
</p></div></body>
</html>