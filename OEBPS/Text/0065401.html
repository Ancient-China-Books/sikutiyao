<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十二 孝經類 御註孝經 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十二
<!--sf:-->孝經類
</font><h2>
<!--ti:-->御註孝經 一卷
</h2>
<p>
<!--no:-->順治十三年。世祖章皇帝御撰。孝經詞近而旨遠。等而次之。自天子以至於庶人。推而廣之。自閨門可放諸四海。專而致之。卽愚夫愚婦可通於神明。故語其平易。則人人可知可行。語其精微。則聖人亦覃思於闡釋。是編御註約一萬餘言。用石臺本。不用孔安國本。息今文古文門戶之爭也。亦不用朱子刋誤本。杜改經之漸也。義必精粹。而詞無深隱。期家喻戶曉也。考歷代帝王註是經者。晉元帝有孝經傳。晉孝武帝有總明館孝經講義。梁武帝有孝經義疏。今皆不存。惟唐元宗御註。列十三經註疏中。流傳於世。司馬光范祖禹以下。悉不能出其範圍。今更得聖製表章。使孔曾遺訓。無一義之不彰。無一人之不喻。回視元宗所註。度而越之。又不啻萬倍矣。<br/>
</p></div></body>
</html>