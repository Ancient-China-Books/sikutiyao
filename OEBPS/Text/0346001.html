<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十八
<!--sf:-->別集類十八附錄
</font><h2>
<!--ti:-->心泉學詩稾 六卷
</h2><p>
<!--no:-->宋蒲壽宬撰。壽宬之名。不見於史。其集亦不載於藝文志。惟明文淵閣書目。載有蒲心泉詩一部一册。檢永樂大典各韻內。所錄頗多。題名皆作壽宬。而淩迪知萬姓統譜。則作壽𡷫。黃仲昭八閩通志。又作壽晟。互有同異。今案永樂大典。卷卷皆作宬字。當非偶誤。其作晟𡷫字者。殆傳寫譌也。壽宬家本泉州。書官履不概見。惟萬姓統譜。稱其於咸淳七年知蒲州。案蒲州非南宋地。而集中有梅陽壬申勸農偶成。書呈同官詩。壬申爲咸淳八年。梅陽卽梅州。今爲廣東嘉應州地。是壽宬實知梅州。萬姓統譜。又載其在官儉約。於民一毫無所取。建曾井汲水二缾置座右。人頌曰曾氏井泉千古冽。蒲侯心事一般淸。是壽宬在當日爲循吏。八閩通志。則稱宋季益廣二王航海至泉州。守臣蒲壽庚。距城不納。皆出其兄壽宬陰謀。壽宬佯著黃冠野服。入法石山下。自稱處士。而密令壽庚納款於元。旣而壽庚以歸附功授官平章。富貴冠一時。壽宬亦居甲第。一日二書生踵門獻詩。有水聲禽語皆時事。莫道山翁總不知之句。壽宬惶汗失措。迫之不復見云云。則壽宬又一狡黠之叛人。稗官小說。記載多岐。宋元二史。皆無明文。其孰僞孰眞。無從考證。今觀其詩。頗有沖澹閒遠之致。在宋元之際。猶屬雅音。裒錄存之。釐爲六卷。亦足以備一家。若其人則疑以傅疑。姑附諸南宋之末焉。
</p><br/></div></body></html>