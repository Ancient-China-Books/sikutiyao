<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十一 書類一 尚書詳解 二十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十一
<!--sf:-->書類一
</font><h2>
<!--ti:-->尚書詳解 二十六卷
</h2>
<!--ed:-->永樂大典本
<p>
<!--no:-->宋夏僎撰。僎字元肅。號柯山。龍遊人。時瀾作是書序。稱其少業是經。妙年擷其英以掇巍第。則嘗舉進士也。陳振孫書錄解題。稱是書集二孔王蘇陳林程張及諸儒之說。以時瀾序及書中所引參考之。二孔者。安國穎達之傳疏。蘇者蘇軾書傳。陳者陳鵬飛書解。林者林之奇尚書全解。程者程子書說。張者張九成尚書詳說。惟王氏瀾序不之及。蓋王雱新經尚書義。諱言之也。然僎雖博采諸家。而取於林之奇者。實什之六七。蓋其淵源在是矣。明洪武閒。初定科舉條式。詔習尚書者。並用夏氏蔡氏兩傳。後永樂中書經大全出。始獨用蔡傳。夏氏之書寖微。亦猶易並用程朱。後程廢而獨用朱。春秋並用張胡。後張廢而獨用胡也。今觀其書。視蔡傳固不免少冗。然其反覆條暢。深究詳繹。使唐虞三代之大經大法。燦然明白。究不失爲說書之善本。淳熙閒麻沙劉氏書坊有刻版。世久無傳。今惟存鈔帙。脱誤孔多。浙江采進之本。虞書堯典至大禹謨全闕。周書闕泰誓中泰誓下牧誓三篇。又闕秦誓之末簡。謹以永樂大典參校。惟泰誓永樂大典亦闕。無從校補外。其餘所載。尚並有全文。各據以補輯。復成完帙。書中文句。則以永樂大典。及浙本互校。擇所長而從之。原本分十六卷。經文下多附錄重言重意。乃宋代坊本陋式。最爲鄙淺。今悉刪除。重加釐訂。勒爲二十六卷。<br/>
</p></div></body>
</html>