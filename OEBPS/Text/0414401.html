<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 宋文選 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->宋文選 三十二卷
</h2>
<!--ed:-->浙江巡撫採進本
<p>
<!--no:-->不著編輯者名氏。案張邦基墨莊漫錄。稱崔伯易有金華神記。編入聖宋文選後集中。則此乃其前集。在南渡以前矣。所選皆北宋之文。自歐陽修以下十四人。惟取其有關於經術政治者。詩賦碑銘之類。不載焉。中無三蘇文字。而黃庭堅張耒之文則錄之。豈當時蘇文之禁最嚴。而黃張之類則稍寛歟。又其中無二程文。蓋不以文士目之也。何焯義門讀書記跋。所校元豐類稾後曰。己卯冬於保定行臺。（案焯是時在直隸巡撫李光地署中）閲內府所賜大臣古文淵鑒。有在集外者六篇。則書魏鄭公傳。邪正辨說。再上田正言書。上歐蔡書也。後知立齋相公（案立齋爲大學士徐元文之別號）有建本聖宋文選數册。其中有南豐文二卷。嘉善柯崇樸借鈔。遂傳於外。此六篇者。皆在焉云云。案書魏鄭公傳後一篇。宋文鑑亦載。不僅見於此集中。焯蓋考之未審。然南豐外集續稾。今竝不傳。其佚篇惟頼此集以存。蓋亦不爲無功矣。宋人選宋文者。南宋所傳尚夥。北宋惟此集存耳。其賅備雖不及文鑑。然用意嚴愼。當爲能文之士所編。尤未可與南宋建陽坊本。出於書賈雜鈔者。一例視之也。<br/>
</p></div></body>
</html>