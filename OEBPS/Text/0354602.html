<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 北郭集 六卷 補遺 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->北郭集 六卷
<!--ti:-->補遺 一卷
</h2>
<!--ed:-->浙江鮑士恭家藏本
<p>
<!--no:-->元許恕撰。恕字如心。江陰人。至正中薦授澄江書院山長。旋棄去。會天下已亂。乃遁迹賣藥於海上。與山僧野人爲侶。善自晦匿。罕相識者。故徵召不及。至洪武甲寅乃卒。是集其子禮部主事節所輯。范餘慶跋。稱其後張簡編爲七卷。今考定原本爲六卷。是今本六卷。乃其原數。顧嗣立元詩選云。所著北郭集十卷。或十字七字。字畫相近而誤歟。集中每卷之首。皆題五七言古一行。其實乃古體近體雜編。殊不可解。疑或傳錄者所妄加。補遺卷內。附錄其子節詩六首。孫輅詩二首。又許穆詩二首。許雲詩一首。則其族孫裔所續入也。恕詩格力頗遒。往往意境沈鬱。而音節高朗。無元季靡靡之音。近體頗似陳與義。或其所宗法者。在簡齋集耶。中多愁苦之詞。然如偶成詩之一逕豆苗綠。獨行溪水西。繁露墜叢竹。新流張芳堤。偶與樵者語。忽聞幽鳥啼云云。亦未嘗不翛然淸遠。蓋遭逢喪亂。故哀怨獨深。有不能率其恬夷之素者矣。<br/>
</p></div></body>
</html>