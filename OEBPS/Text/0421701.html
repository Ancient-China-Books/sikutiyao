<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十三 總集類五 御定全唐詩 九百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十三
<!--sf:-->總集類五
</font><h2>
<!--ti:-->御定全唐詩 九百卷
</h2>
<p>
<!--no:-->康煕四十二年聖祖仁皇帝御定。詩莫備於唐。然自北宋以來。但有選錄之總集。而無輯一代之詩。共爲一集者。明海鹽胡震亨唐音統籤。始蒐羅成帙。粗見規模。然尚多所舛漏。是編稟承聖訓。以震亨書爲稾本。而益以內府所藏全唐詩集。又旁採殘碑斷碣稗史雜書之所載。補苴所遺。凡得詩四萬八千九百餘首。作者二千二百餘人。冠以帝王后妃。次以樂章樂府。殿以聯句逸句。名媛僧道外國仙神鬼怪諧謔。及諸雜體。其餘皆以作者先後爲次。而以補遺六卷。詞十二卷。別綴於末。網羅賅備。細大不遺。然如册府元龜所載唐高祖賜秦王詩。則考訂其僞託。又舊以六朝人誤作唐人者。如陳昭儀沈氏衞敬瑜妻之類。以六朝人譌其姓名。誤爲唐人者。如楊愼卽陳陽愼沈煙卽陳沈炯之類。以六朝詩誤入唐詩者。如吳均妾安所居。劉孝勝武陵深行誤作曹鄴。薛道衡昔昔鹽誤作劉長卿之類。唐詩之誤以詩題爲姓名者。如上官儀高密公主輓詞作高密詩。王維慕容承攜素饌見過詩作慕容承詩之類。亦竝釐正。唐音統籤收道家章咒。釋氏偈頌多至二十八卷。本非詩歌之體。傷於宂雜者。咸爲刪削。義例乃極謹嚴。至於字句之異同。篇章之互見。根據諸本。一一校註。尤爲周密。得此一編。而唐詩之源流正變。始末釐然。自有總集以來。更無如是之旣博且精者矣。<br/>
</p></div></body>
</html>