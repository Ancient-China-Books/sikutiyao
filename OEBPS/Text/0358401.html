<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 尚絅齋集 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->尚絅齋集 五卷
</h2>
<!--ed:-->編修朱筠家藏本
<p>
<!--no:-->明童冀撰。冀字中州。金華人。洪武九年徵入書館。後爲湖州府教授。調北平。坐罪死。此集不知何人所編。分詩文爲二集。體例雜糅。殆不可讀。就其編目考之。原目當爲金華集南行集霅川集北游集四種。前三集兼載詩文。惟北游集有詩無文。後人不知古法。以詩歸詩。以文歸文。分爲二集。而詩文之中。又不各歸其類。前後複疊。職此之由。幸其雖經割裂。尚未竄亂。其次第猶有端緒可尋。今詳考標題。仍分爲四集。中閒時有闕文。又霅川集末跋唐五王醉歸圖一篇。書柳子厚伊尹五就桀贊後一篇。書王簡死事傳後一篇。書金節婦傳後一篇。書集芳詩文卷後一篇。卜釋一篇。悉有錄無書。蓋蠹蝕殘闕。令亦仍其舊。冀在明初。與宋濂張羽姚廣孝相唱和。詞意淸剛。不染元季綺靡之習。雖名不甚著。而在一時作者之中。固亦足相羽翼也。<br/>
</p></body>
</html>