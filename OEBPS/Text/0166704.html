<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十五 職官類 唐六典 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十五
<!--sf:-->職官類
</font><h2>
<!--ti:-->唐六典 三十卷
</h2>
<!--ed:-->浙江汪汝瑮家藏本
<p>
<!--no:-->唐元宗明皇帝御撰。李林甫奉敕註。其書以三師三公三省九寺五監十二衞。列其職司官佐。敍其品秩。以擬周禮。書錄解題。引韋述集賢記註曰。開元十年。起居舍人陸堅。被旨修是書。帝手寫白麻紙六條。曰理教禮政刑事。令以類相從。撰錄以進。張說以其事委徐堅。思之經歲莫能定。又委母煚徐欽韋述。始以令式入六司。其沿革竝入註中。後張九齡又委苑咸。二十六年奏草上。迄今在直院。亦不行用。程大昌雍錄。則曰唐世制度。凡最皆在六典。或曰書成未嘗頒用。今案會要。則牛僧孺奏升諫議爲三品。用六典也。貞元二年。定著朝班次序。每班以尚書省官爲首。用六典也。又其年竇參論祠祭。當以監察涖之。亦援六典也。此類殆不勝述。草制之官。每入院必首索六典。則時制盡在故也。二說截然不同。考呂温集。有代陳相公請删定施行六典開元禮狀一篇。稱宣示中外。星紀六周。未有明詔施行。遂使喪祭冠昬家。猶疑禮之等威名分。國靡成規。請於常參官內。選學藝優敏者三五人。就集賢院。各盡異同。量加删定。然後特降德音。明下有司云云。與韋述之言相合。唐人所說。當無譌誤。大昌所引諸事。疑當時討論典章。亦相引據。而公私科律。則未嘗事事遵用。如明代之會典云爾。范祖禹唐鑑。論其旣有太尉司徒司空。又有尚書省。是政出於二也。旣有尚書省。又有九寺。是政出於三也。蓋自唐虞至周。有六官而無寺監。自秦迄陳。有寺監而無六官。獨此書兼之。故官多重複。今考是書。如林甫註中以諸州祥瑞。預立條格。以待奏報之類。誠爲可嗤。然一代典章。釐然具備。祖禹之所論。或以元豐官制。全祖是書。有所激而云然歟。又唐會要載開元二十三年。九齡等撰是書。而唐書載九齡以開元二十四年罷知政事。則書成時九齡猶在位。後至二十七年。林甫乃註成獨上之。宋陳騤館閣錄。載書局有經修經進。經修不經進經進。不經修三格。說與九齡。皆所謂經修不經進者。卷首獨著林甫。蓋卽此例。今亦姑仍舊本書之。不復追改焉。<br/>
</p></body>
</html>