<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十五 醫家類存目 難經經釋 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十五
<!--sf:-->醫家類存目
</font><h2>
<!--ti:-->難經經釋 二卷
</h2>
<!--ed:-->江蘇巡撫採進本
<p>
<!--no:-->國朝徐大椿撰。大椿有神農本草經百種錄。已著錄。是書以秦越人八十一難經。有不合內經之旨者。援引經文以駁正之。考難經漢藝文志不載。隋志始著於錄。雖未必越人之書然三國已有呂博望註本。而張機傷寒論平脈篇中。所稱經說。今在第五難中。則亦後漢良醫之所爲。歷代以來。與靈樞素問並尊。絕無異論。大椿雖研究內經。未必學出古人上。遽相排斥。未見其然。況大椿所據者內經。而素問全元起本。已佚其第七篇。唐王冰始稱得舊本補之。宋林億等校正。已稱其天元紀大論以下。與素問餘篇絕不相通。疑冰取陰陽大論以補所亡。至刺法本病二論。則冰本亦闕。其閒字句異同。億等又復有校改。註中題曰新校正皆是。則素問已爲後人所亂。而難經反爲古本。又滑壽難經本義。列是書所引內經。而今本無之者。不止一條。則當時所見之本。與今亦不甚同。卽有舛互。亦宜兩存。遽執以駁難經之誤。是何異談六經者。執開元改隸之本。以駁漢博士耶。<br/>
</p></div></body>
</html>