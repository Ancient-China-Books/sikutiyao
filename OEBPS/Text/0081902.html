<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->山東巡撫採進本

<div id="text"><font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->李氏樂書 十九卷
</h2><p>
<!--no:-->明李文察撰。文察里貫未詳。嘉靖十七年。官遼州同知時。表進此書於朝。詔授太常寺典簿。其書凡古樂筌蹄九卷。律呂新書補誌一卷。青宮樂調三卷。典樂要論三卷。樂記補說一卷。四聖圖解二卷。文察生平所學。具見於古樂筌蹄。大旨本史記律書。與周官大司樂職文。而自爲之說。律書生鍾術。上九。商八。羽七。角六。宮五。徵九。置一而九三之以爲法。實如法得長一寸。凡得九寸。命曰黃鍾之宮。文察解之曰。上九者。以九爲上。尺取九寸。寸取九分。去十而存九之謂也。以下八七六五九之數。皆自酉而定。蓋酉爲寸法。其位當乎十也。商八。太蔟爲商居寅。自寅數酉當八。羽七。南呂爲羽居酉。酉衝在卯。自卯數酉當七。角六。姑洗爲角居辰。自辰數西當六。宮五。黃鍾爲宮居子。自子數酉當十。十者二其五也。是亦五焉。徵九。林鍾爲徵居未。未衝在丑。自丑數酉當九。今以其言考之。酉爲寸法而位居十。已與上九之義不合。八七六五九之數。羽酉徵未。皆取衝位。雖可以六陽當位。自得六陰。則居其衝解之。而自宮子至酉。實爲十數。不得云宮五。乃云十者二其五也。勉強牽合。莫此爲甚。六十調圖。率以羽聲起調。如黃鍾宮起南呂。黃鍾徵起姑洗。黃鍾商起應鍾。黃鍾羽起蕤賓。黃鍾角起大呂之類。皆以羽聲數至黃鍾而止。以合宮五徵九商八羽七角六之數。今以黃鍾言之。黃鍾林鍾太簇南呂姑洗應鍾蕤賓七律。卽宮徵商羽角變宮變徵一均之數。黃鍾爲宮。則七律自蕤賓止矣。文察不用黃鍾林鍾太蔟三律。而以其南呂羽起調。至蕤賓以下。乃取大呂夷則夾鍾無射仲呂黃鍾六律繼之。共得十聲。而合宮五之數。大呂夷則等律。於黃鍾宮不相干涉。而第十聲之黃鍾。亦非黃鍾爲宮之原律。至黃鍾徵調林鍾爲宮七律。以林鍾太蔟南呂姑洗應鍾蕤賓大呂爲次。文察不用林鍾太蔟南呂三律。而以其姑洗羽起調。至大呂下取夷則夾鍾無射仲呂黃鍾五律繼之。共得九聲。以合徵九之數。其謬與黃鍾宮同。而更有甚者。黃鍾宮雖不用黃鍾本律。而有第十聲之變律。猶可言也。黃鍾徵調。以林鍾徵爲宮。今棄之不用。而自姑洗至黃鍾九聲。並無林鍾之律。得命之爲宮。而仍名之爲黃鍾徵。是名實錯亂也。大司樂三大祀樂天神之樂。文察以黃鍾林鍾太蔟南呂姑洗應鍾蕤賓大呂夷則夾鍾。順行爲十奏之次。大呂蕤實應鐘姑洗南呂太蔟林鍾黃鍾仲呂無射。逆行僞十歌之次。姑洗應鍾蕤賓大呂夷則夾鍾。爲六變之次。六變之樂。夾鍾爲宮。則黃鍾爲羽起聲。在羽之羽。則爲南呂。故一變姑洗。至六變仍得夾鍾。合南呂六變數之。則羽七也。夫經文明言黃鍾爲角。太蔟爲徵。文察因其不合。則云黃鍾乃夾鍾羽。在第九奏。爲夷則之角。太蔟乃夾鍾變宮。在第二奏。爲林鍾之徵。至姑洗爲羽。萬不得通。乃云姑洗在夾鍾前一位。乃黃鍾之角。黃鍾乃夾鍾之羽。其氣相關。在第三奏。爲林鍾之羽。夫六十調八十四聲旋宮之法。每一律皆含五聲二變。特以宮調不同。某律之爲某聲。乃一定之次。而不相假借。若彼此移易。而仍不可通。亦徒爲好異而已矣。其律呂新書補註。青宮樂調。典樂要論三書。大旨不出乎此。樂記補說。因陳澔之註而補之。以發明禮先樂後之旨。不及於器數。四聖圖解。上卷四圖。一爲伏羲先天卦圖。一爲文王後天卦圖。一爲夏禹九疇圖。一爲箕子洪範圖。下卷四圖。一曰用保聖躬。二曰用明聖心。三曰用一聖動。四曰用直聖政。更一字不及於樂。據其自序。欲以德政爲作樂之本也。然當世宗元修之日。而引蔡沈之說。稱老彭得之以養身云云。毋亦欲希時好乎。
</p><br/></div></body></html>