<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 孫可之集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->孫可之集 十卷
</h2>
<!--ed:-->浙江鮑士恭家藏本
<p>
<!--no:-->唐孫樵撰。樵字可之。又字隱之。自稱關東人。函谷以外。幅員遼闊。不知其籍何郡縣也。大中九年進士。授中書舍人。僖宗幸岐隴時。詔赴行在。遷職方郞中。上柱國賜紫金魚袋。新唐書藝文志。通志。通考。皆載樵經緯集三卷。書錄解題。稱樵自爲序。凡三十五篇。此本十卷。爲毛晉汲古閣所刊。稱王鏊從內閣鈔出。前載樵自序。稱藏書五千卷。常自探討。幼而工文。得其眞訣。廣明元年。駕避岐隴。朝廷以省方蜀國。文物攸興。品藻朝論。旌其才行。遂閱所著文及碑碣書檄傳記銘誌。得二百餘篇。撮其可觀者三十五篇云云。與陳振孫之說合。又稱編成十卷。藏諸篋笥云云。則與三卷之說迥異。近時汪師韓集。有孫文志疑序一篇。因謂樵文惟唐文粹所載後佛寺。奏讀開元雜記。書褎城驛。刻武侯碑。陰文貞公笏銘。與李諫議行方書。與賈秀才書。孫氏西齋錄書。田將軍邊事書。何易于十篇爲眞。餘一十五篇。皆後人僞撰。然卷帙分合。古書多有。未可以是定眞僞。且師韓別無確據。但以其字句格局斷之。尤不足以爲定論也。樵與王霖秀才書云。某嘗得爲文眞訣於來無擇。來無擇得之於皇甫持正。皇甫持正得之於韓史部退之。其與友人論文書。又復云然。今觀三家之文。韓愈包孕羣言。自然高古。而皇甫湜稍有意爲奇。樵則視湜益有努力爲奇之態。其彌有意於奇。是其所以不及歟。讀書志引蘇軾之言。稱學韓愈而不至者。爲皇甫湜。學湜而不至者爲孫樵。其論甚微。毛晉跋是集。乃以軾言爲非。所見淺矣。<br/>
</p></body>
</html>