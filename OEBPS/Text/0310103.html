<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部一 別集類一 揚子雲集 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部一
<!--sf:-->別集類一
</font><h2>
<!--ti:-->揚子雲集 六卷
</h2>
<!--ed:-->副都御史黃登賢家藏本
<p>
<!--no:-->漢揚雄撰。案漢書藝文志。隋書籍志。唐書藝文志。皆載雄集五卷。其本久佚。宋譚愈始取漢書及古文苑所載四十餘篇。仍輯爲五卷。已非舊本。明萬歷中。遂州鄭樸。又取所撰太玄法言方言三書。及類書所引蜀王本紀琴淸英諸條。與諸文賦合編之。釐爲六卷。而以逸編之目附卷末。卽此本也。雄所撰諸箴。古文苑及中興書目皆二十四篇。惟晃公武讀書志稱二十八篇。多司空尚書博士太常四篇。是集復益以太官令太史令爲三十篇。考後漢書班固傳證。引雄尚書箴。太平御覽。引雄太官令太史令二箴。則樸之所增。未爲無據。然考漢書胡廣傳。稱雄作十二州箴。二十五官箴。其九箴亡。則漢世止二十八篇。劉勰文心雕龍。稱卿尹州牧二十五篇。則又亡其三。不應其後復出。且古文苑載司空等四箴。明註崔駰崔瑗之名。葉大慶考古質疑。又摘初學記所載潤州箴。中乃有六代都興之語。則諸書或屬誤引。未可遽定爲雄作也。是書之首。又冠以雄始末辨一篇。乃焦竑筆乘之文。謂漢書載雄仕莽作符命投閣。年七十一。天鳳五年卒。考雄至京見成帝。年四十餘。自成帝建始改元。至天鳳五年。計五十有二歲。以五十二合四十餘。已近百年。則與年七十一者。又相牴牾。又考雄至京。大司馬王音奇其文。而音薨於永始初年。則雄來必在永始之前。謂難爲仕於莽年者。妄也。云云。近人多祖其說。爲雄訟枉。案文選任昉所作。王文憲公集序。家牒字下。李善註引劉歆七略曰。子雲家牒。言以甘露元年生。漢書成帝紀。載行幸甘泉。行幸長楊宮。竝在元延元年己酉。上距宣帝甘露元年戊辰。正四十二年。與四十餘之數合。其後元延凡五年。綏和凡二年。哀帝建平凡四年。元壽凡二年。平帝元始凡五年。孺子嬰凡三年。王莽始建國凡五年。積到壬鳳五年。正得七十一年。與七十一卒之數亦合。其仕莽十年。毫無疑義。竑不考祠甘泉獵長楊之歲。而以成帝卽位之建始元年起算。悖謬殊甚。惟王音卒歲。實與雄傳不合。然音字爲根字之誤。宋祁固已言之。其文載今本漢書註中。竑豈未見耶。<br/>
</p></div></body>
</html>