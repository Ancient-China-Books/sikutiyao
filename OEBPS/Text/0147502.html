<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 吳興備志 三十二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->吳興備志 三十二卷
</h2>
<!--ed:-->兩淮鹽政採進本
<p>
<!--no:-->明董斯張撰。斯張字遐周。烏程人。是編輯錄湖州故事。分二十六徵。曰帝胄。曰宮闈。曰封爵。曰官師。曰人物。曰筓褘。曰寓公。曰象緯。曰建置。曰巖壑。曰田賦。曰水利。曰選擧。曰戰守。曰賑恤。曰祥孽。曰經籍。曰遺書。曰金石。曰書畫。曰淸閟。曰方物。曰璅。曰詭。曰匡籍。採摭極富。於吳興一郡。遺聞瑣事。徵引略備。每門皆全錄古書。載其原文。有所考正。則附著於下。蓋張鳴鳳桂故桂勝。體例如是。而斯張因之。雖意主博奧。不無以泛濫爲嫌。然當時著書家。影響附會之談。剽竊撏撦之習。實能一擧而空之。故所摘錄。類皆典雅確核。足資考據。明季諸書。此猶爲差有實際。黃茅白葦之中。可以謂之翹楚矣。<br/>
</p></div></body>
</html>