<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十四 雜家類存目一 嗚道集說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十四
<!--sf:-->雜家類存目一
</font><h2>
<!--ti:-->嗚道集說 一卷
</h2>
<!--ed:-->永樂大典本
<p>
<!--no:-->舊本題金李之純撰。案元好問中州集。劉祁歸潛志。並云李純甫字之純。則此書當爲李純甫作。金史文藝傳。及大金國志。作純甫字之甫。殆傳寫誤也。純甫宏州襄陵人。承安中登進士。前後三入翰林。正大末。出倅坊州。未赴。改京兆府判官。卒於南京。是書列周程張邵朱呂蔡諸儒之說而條辨之。末附自作文數篇。大旨出於釋氏。殊爲偏駁。歸潛志曰。之純自類其文。凡論性理及關佛老二家者。號內稾。其餘碑誌詩賦號外稾。又解楞嚴金剛經老子莊子。又有中庸集解。鳴道集解。<span class="jiazhu">案解字當爲說字之譌。今姑仍原本錄之。</span>號爲中國心學。西方文教。數十萬言。嘗曰自莊周後。惟王績元結鄭厚與吾。或談儒釋異同。環而攻之。莫能屈。又曰。屛山<span class="jiazhu">案屛山卽純甫之號。</span>平日喜佛學。嘗曰。中國之書。不及西方之書。作釋迦贊云。竊吾糟粕。貸吾粃糠。粉澤邱軻。刻畫老莊。嘗論伊川諸儒。雖號深明性理。發明六經聖人心學。實皆竊吾佛書者也。因此大爲諸儒所攻云云。可謂之無忌憚矣。中州集但云於書無所不闚。而於莊周列禦寇左氏戰國策尤長。三十歲後。徧觀佛書。能悉其精微。旣而取道學書讀之。著一書合三家爲一。猶諱而渾其詞也。<br/>
</p></div></body>
</html>