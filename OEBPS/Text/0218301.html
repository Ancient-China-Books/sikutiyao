<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十六 天文算法類一 測量法義 一卷 測量異同 一卷 句股義 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->測量法義 一卷
<!--ti:-->測量異同 一卷
<!--ti:-->句股義 一卷
</h2>
<!--ed:-->兩江總督採進本
<p>
<!--no:-->明徐光啓撰。首卷演利瑪竇所譯。以明句股測量之義。首造器。器卽周髀所謂矩也。次論景。景有倒正。卽周髀所謂仰矩覆矩臥矩也。次設問十五題。以明測望高深廣遠之法。卽周髀所謂知高知遠知深也。次卷取古法九章句股測量。與新法相較。證其異同。所以明古之測量。法雖具而義則隱也。然測量僅句股之一端。故於三卷則專言句股之義焉。序引周髀者。所以明立法之所自來。而西術之本於此者。亦隱然可見。其言李冶廣句股法。爲測圓海鏡。已不知作者之意。又謂欲說其義而未遑。則是未解立天元一法。而謬爲是飾說也。古立天元一法。卽西借根方法。是時西人之來亦有年矣。而於冶之書。猶不得其解。可以斷借根方法。必出於其後也。三卷之次第。大略如此。而其意則皆以明幾何原本之用也。蓋古法鮮有言其義者。卽有之。皆隨題講解。歐邏巴之學。其先有歐几里得者。按三角方圓。推明各數之理。作書十三卷。名曰幾何原本。（按後利瑪竇之師丁氏續爲二卷。共十五卷。）自是之後。凡學算者。必先熟習其書。如釋某法之義。遇有與幾何原本相同者。第註曰見幾何原本某卷某節。不復更舉其言。惟幾何原本所不能及者。始解之。此西學之條約也。光啓旣與利瑪竇譯得幾何原本前六卷。並欲用是書者。依其條約。故作此以設例焉。其測量法義序云。法而系之義也。自歲丁未始也。曷待乎於時。幾何原本之六卷。始卒業矣。至是而傳其義也。可以知其著書之意矣。<br/>
</p></body>
</html>