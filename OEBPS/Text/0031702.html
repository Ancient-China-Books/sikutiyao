<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩經世本古義 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩經世本古義 二十八卷
</h2>
<!--ed:-->浙江巡撫採進本
<p>
<!--no:-->明何楷撰。楷有古周易訂詁。已著錄。其論詩專主孟子知人論世之旨。依時代爲次。故名曰世本古義。始於夏少康之世。以公劉七月大田甫田諸篇爲首。終於周敬王之世。以曹風下泉之詩殿焉。計三代有詩之世。凡二十八王。各爲序目於前。又於卷末仿序卦傳例。作屬引一篇。用韻語排此成文。著所以論列之意。考詩序之傳最古。已不能盡得作者名氏。故鄭氏詩譜。闕有閒焉。三家所述。如關雎出畢公。黍離出伯封之類。茫昧無據。儒者猶疑之弗傳。楷乃於三千年後。鉤棘字句。牽合史傳。以定其名姓時代。如月出篇有舒窈窕兮舒懮受兮之文。卽指以爲夏徴舒。此猶有一字之近也。碩鼠一詩。茫無指實。而指以爲左傳之魏壽餘。此孰見之而孰傳之。以大田爲豳雅。豐年良耜爲豳頌。卽屬之於公劉之世。此猶有先儒之舊說也。以草蟲爲南陔。以菁菁者莪爲由儀。以緡蠻爲崇丘。又孰傳之而孰受之。大惑不解。楷之謂乎。然楷學問博通。引援賅洽。凡名物訓詁。一一考證詳明。典據精確。實非宋以來諸儒所可及。譬諸蒐羅七寶。造一不中規矩之巨器。雖百無所用。而毀以取材。則火齊木難。片片皆爲珍物。百餘年來。人人嗤點其書。而究不能廢其書。職是故矣。<br/>
</p></div></body>
</html>