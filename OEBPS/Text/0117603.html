<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部九 雜史類存目二 洗海近事 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部九
<!--sf:-->雜史類存目二
</font><h2>
<!--ti:-->洗海近事 二卷
</h2>
<!--ed:-->浙江巡撫採進本
<p>
<!--no:-->明俞大猷撰。大猷字志輔。晉江人。嘉靖中擧武進士。累官至都督同知。兼征蠻將軍。進右都督。諡武襄。考明史大猷傳。稱海賊曾一本者。吳平黨也。旣降復叛。執澄海縣知縣。敗官軍。守備李茂材中礮死。詔大猷暫督廣兵協討。隆慶二年。一本犯廣州。尋犯福建。大猷合郭成李錫軍擒滅之。是書乃大猷裒輯用兵之時奏疏公牘書札。始於隆慶二年正月。終於三年閏六月。前載譚綸張瀚朱炳如薦疏。後附操法。及兵部覆本。並其成功後友人賀贈之文。而終以勦林道乾諸議。卷首有大猷自序。是書論用兵委曲。較史爲詳。而不先敍其事之始末。編紀年月。以爲提綱。雖諸篇以次編排。而端緒不一。閱之猝不能了了。蓋大猷雖通曉文翰。而於著書敍事之法。則尚未習。故不能使經緯燦然。首尾該貫也。<br/>
</p></div></body>
</html>