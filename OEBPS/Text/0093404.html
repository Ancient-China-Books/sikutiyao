<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 鐘鼎字源 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->鐘鼎字源 五卷
</h2>
<!--ed:-->河南巡撫採進本
<p>
<!--no:-->國朝汪立名編。立名號西亭。婺源人。官工部主事。是編成於康熙丙申。自序稱金石雖皆傳自三代。而銘器與篆碑之文。不容強同。乃專採鐘鼎文。依今韻編次爲五卷。其石刻之類於銘款者。惟附錄石鼓文。其他碑篆。則皆不收。然立名知鑄金刻石。古文體制有殊。而不知鐘鼎之中。又有時代之分。音釋之異。與眞僞之別。三代固均爲古文矣。至秦權秦斤。如〓字〓字〓字〓字之類。已頗近小篆。漢鐙漢壺。如綏和壺之供字汾陰宮鼎之共字汾字。首山宮鐙之年字。併時參隸體。一槩目爲鐘鼎之文。混淆殊甚。又如歐陽修集古錄。所載晉姜毛伯諸鼎。楊南仲劉攽。訓釋互異者。不一而足。旣莫能考定是非。嘯堂集古錄所載比干銅槃銘。宋人顯斥其譌託。亦不免併載。且卷末列二合三合四合之字。竝不註出典。尤無根據。蓋僅以金石韻府爲主。而取博古考古諸圖參校之。故不免瑕纇耳。<br/>
</p></body>
</html>