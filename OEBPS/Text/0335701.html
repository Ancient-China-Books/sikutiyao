<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 絜齋集 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->絜齋集 二十四卷
</h2>
<!--ed:-->永樂大典本
<p>
<!--no:-->宋袁燮撰。燮有絜齋家塾書鈔。已著錄。乾道紹熙之閒。陸九淵以心學倡一世。燮初與同里沈煥楊簡舒璘同師事之。均號金谿高弟。猶程門之稱游楊呂謝也。簡與璘各有全集。流傳於後。煥之著述。久已不存。今亦無從蒐輯。惟燮絜齋集二十六卷。後集十三卷。見於書錄解題者。明初尚有其本。故永樂大典。採掇頗多。厥後遂罕相傳錄。漸就散亡。卽祖述象山之派者。亦不能舉其篇目矣。今據永樂大典所載。裒集編次。得文二百四十八首。詩一百七十六首。大抵淳樸質直。不事雕繪。而眞氣流溢。頗近自然。其剖析義理。敷陳利病。凡議論爲語錄所未採。事迹爲史傳所未詳者。亦多足證焉。固不徒以文章貴也。惟永樂大典。於前後二集。不各爲標識。今遂無可辨別。謹以類排綦。并爲一集。勒成二十四卷。而以燮子甫所作序一篇附之。用存其舊云。<br/>
</p></div></body>
</html>