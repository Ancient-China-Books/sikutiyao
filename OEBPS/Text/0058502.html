<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江蘇巡撫採進本

<div id="text"><font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋闕如編 八卷
</h2><p>
<!--no:-->國朝焦袁熹撰。袁熹字廣期。金山人。康熙丙子舉人。是編爲袁熹未成之書。僅及成公八年而止。每卷有袁熹名印。蓋猶其稾本。前有其孫鍾璜跋。亦當時手跡也。自穀梁發常事不書之例。孫復衍有貶無襃之文。後代承流。轉相摹仿。務以刻酷爲經義。二百四十二年之中。上至天王。下至列國。無一人得免於彈刺。遂使游夏贊之而不能者。申韓爲之而有餘。流弊所極。乃有貶及天道者。（呂柟春秋說志。謂書季孫意如卒。所以見天道之左。）春秋於是乎亂矣。袁熹是書。獨酌情理之平。立襃貶之準。謹持大義。而刊削煩苛。如隱公盟蔑。諸家皆曰惡私盟。袁熹則謂繼好息民。猶愈於相虞相詐。至七年伐邾。事由後起。不容逆料而加貶辭。又謂會潛之戎。本雜處中國。修好息民。亦衰世之常事。襃貶俱無可加。謂無駭之書名。若後世帝室之冑。不繫以姓。非貶而去之。謂書齊侯弟年。見齊之重我。使其親貴。非譏過寵其弟。謂書螟爲蟲傷苗稼。卽當留意補助。不以此一事便爲惡。如此之類數十條。皆一洗曲說。至於武氏子求賻。乃魯不共命。天王詰責。豈敢反譏天王。家父求車。乃天子責貢賦有闕。經婉其文曰求車。不應舍其下。責其上。尤大義凜然。非陋儒所及。末附讀春秋數條。論卽位或書或不書。四時或備或不備。有史所本無。有傳寫脫佚。非聖人增減於其閒。亦足破穿鑿之說。近代說春秋者。當以此書爲最。雖編輯未終。而義例已備。於經學深爲有裨。非其經說諸書。出於門人雜錄者比也。
</p><br/></div></body></html>