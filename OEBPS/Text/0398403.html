<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->集部三十三
<!--sf:-->別集類存目七
</font><h2>
<!--ti:-->祝子遺書 四卷
<!--ti:-->附錄 一卷
</h2><p>
<!--no:-->明祝淵撰。淵字開美。海寧人。崇禎癸酉舉人。初崇禎壬午。劉宗周以劾周延儒下獄。淵與宗周不相識。上書救之。逮治拷掠。幾殆。卒抗詞不撓。旣而延儒敗。流寇逼京師。始有詔赦出。而城已陷。會吳麟徵殉節死。淵與相善。乃乘閒護其喪以歸。時馬士英亂政。又擬具疏劾之。未及上而南都破。乃函葬其母。自經而死。事蹟附見明史劉宗周傳。柴紹炳省軒集。載其始末甚詳。乾隆乙未。賜諡忠節。是集爲其友陳確吳蕃昌所編。卷一爲問學錄。卷二爲傳習錄。皆與宗周講學之語。蓋淵初上書時。尚未被罪。故得與宗周同舟南歸。因而受業。後周延儒欲羅織吳麟徵。乃票嚴旨。遣緹騎追攝赴京。此皆其上書以後。未逮以前所記也。三卷爲奏疏書札。其劾馬士英疏。僅殘稾半篇。以福王時已就擒。而輟筆未竟也。四卷爲詩及所記吳麟徵殉節事實及祭文。而終以自警條規十六條。附錄一卷。則劉宗周疏。及所作別淵序。贈淵詩。而以談遷等所作小傳。綴其後焉。
</p><br/></div></body></html>