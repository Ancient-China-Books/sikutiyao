<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十 詩文評類存目 二南密旨 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十
<!--sf:-->詩文評類存目
</font><h2>
<!--ti:-->二南密旨 一卷
</h2>
<!--ed:-->編修程晉芳家藏本
<p>
<!--no:-->舊本題唐賈島撰。案陳振孫書錄解題曰。二南密旨一卷。唐賈島撰。凡十五門。恐亦依託。此本端緒紛繁。綱目混淆。卷末忽總題一條云。以上十五門。不可妄傳。卷中又總題一條云。以上四十七門。略擧大綱。是於陳氏所云十五門外。增立四十七門。已與書錄解題互異。且所謂四十七門一十五門者。輾轉推尋。數皆不合。亦不解其何故。而議論荒謬。詞意拙俚。殆不可以名状。如以盧綸月照何年樹。花逢幾度春句爲大雅。以錢起好風能自至。明月不須期句爲小雅。以衞風日居月諸。胡迭而微句爲變大雅。以緑衣黃裳句爲變小雅。以召南林有樸遬。野有死鹿句。及鮑照申黜襃女進。班去趙姫昇句。錢起竹憐新雨後。山愛夕陽時句爲南宗。以衞風我心匪石。不可轉也句。左思吾愛段干木。偃息藩魏君句。盧綸詩誰知樵子徑。得到葛洪家句爲北宗。皆有如囈語。其論總例物象一門。尤一字不通。島爲唐代名人。何至於此。此殆又僞本之重儓矣。<br/>
</p></body>
</html>