<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 此山集 四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->此山集 四卷
</h2>
<!--ed:-->浙江鮑士恭家藏本
<p>
<!--no:-->元周權撰。權字衡之。號此山。處州人。嘗游京師。以詩贄翰林學士袁桷。桷深重之。薦爲館職。竟報罷。然詩名日起。唱和日多。集中有贈趙孟頫詩云。瓣香未展師道敬。攜琴暫出松蘿中。贈虞集詩云。遠遊非涉聲利途。願謁國丈開榛蕪。贈揭徯斯詩云。嗟予觀光老賓客。瓣香仰止懷生平。贈陳旅詩云。下榻淸風延孺子。高樓豪氣臥元龍。贈歐陽元師云。牀頭萍錄多矜色。長價還從薛卞門。贈馬祖常詩云。絕憐白髮南州士。山斗彌高獨仰韓。而趙孟頫贈權詩。亦有靑靑雲外山。炯炯松下石。顧此山中人。風神照松色之句。且親寫此山二字。爲額以贈。是時文章耆宿。不過此數人。而數人無不酬荅。似權亦聲氣干謁之流。然孟頫等竝以儒雅風流。照映一世。其宏獎後進。迥異於南宋末葉。分朋標榜之私。故終元之世。士大夫無鉤黨之禍。權與諸人款契。蓋文字之相知。固未可以依門傍戶論也。是集爲陳旅所選定。旅及袁桷歐陽元等。各爲之序。揭徯斯又爲之跋。旅本作者。故別擇特精。旅序稱其簡淡和平。無鬱憤放傲之色。桷序稱其法蘇黃之準繩。達騷選之旨趣。元序稱其無險勁之詞。而有深長之味。無輕靡之習。而有舂容之風。今觀其詩。元所稱尤爲知言矣。<br/>
</p></div></body>
</html>