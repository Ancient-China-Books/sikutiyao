<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十 禮類二 肆獻祼饋食禮 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十
<!--sf:-->禮類二
</font><h2>
<!--ti:-->肆獻祼饋食禮 三卷
</h2>
<!--ed:-->兩江總督採進本
<p>
<!--no:-->國朝任啓運撰。是編以儀禮特牲少牢饋食禮皆士禮。因據三禮。及他傳記之有關於王禮者推之。不得於經。則求諸注疏以補之。凡五篇。一曰祭統。二曰吉蠲。三曰朝踐。四曰正祭。五曰繹祭。其名則取周禮以肆獻祼享先王。以饋食享先王之文。每篇之內。又各爲節次。每節皆先撮己說。而自注其說之所出。其後竝附載經傳。較之黃榦所續祭禮。更爲精密。其中如吉蠲篇省牲視濯節。曰饔人摡鼎。廩人摡甑甗。司宮摡豆籩及勺爵。今考周禮天官世婦曰。掌祭祀之事。帥女宮而濯摡爲齊盛。賈疏謂少牢濯摡以饔人廩人司宮者。彼大夫家無婦官。故并使男子官。此天子禮有婦官。與彼異。啓運此書。旣推天子之禮。而仍據少牢之文。則世婦帥女官濯溉之文。遂無歸宿。又列位節。啓運謂同姓皆在阼階。自北而南。以序昭穆。爵位則於一世中。自西而東。以尊卑爲序。蓋世異則子不可先父。世同則弟不妨先兄。觀中庸於燕毛言序齒。則昭穆不序齒可知。案同姓之位。舊說多歧。文王世子公族在宗廟之中。如外朝之位。宗人授事以爵以官。中庸宗廟之禮所以序昭穆也。孔疏謂同姓無爵者從昭穆。有爵者則以官與公侯列西階。孔意蓋欲使中庸與文王世子二義。并歸一義。其說尚爲意測。祭統曰。凡賜爵。昭爲一。穆爲一。昭與昭齒。穆與穆齒。羣有司皆以齒。此之謂長幼之序。注曰。昭穆猶特牲少牢饋食禮之衆兄弟。則兄弟賜爵以齒。其位亦以齒。確有明文。啓運不用孔義。又不用鄭義。別剏昭穆不序齒之說。與經義殊爲不合。又正祭篇。有薦幣節。自注云。據薛氏禮圖。鄭氏孔氏。皆未及引大宰小宰文。及大戴禮諸侯遷廟禮爲據。今考大宰曰。及祀之日。贊玉幣爵之事。上承祀五帝之文。不與宗廟相涉。小宰曰。凡祭祀贊玉幣爵之事。祼將之事。賈疏云。贊玉幣爵據祭天。而下云祼將是據祭宗廟。則贊幣非祭宗廟。明矣。大宗伯以玉作六器。其幣各以其方之色。亦是據祀五帝也。惟諸侯遷廟禮有云。祝聲三。曰孝嗣侯某。敢以嘉幣告於皇考。今考宗廟之禮。惟告奠有幣。而祭無幣。故曾子問曰。凡告用牲幣。注曰。牲當爲制字之誤也。制幣一丈八尺。又大祝注云。告用牲幣。諸侯遷廟禮。明云成廟將徙。敢告。又云告事畢。乃曰擇日爲祭焉。則告禮而非祭禮。明甚。而啓運以之證宗廟正祭。亦爲牽附。又正祭篇曰。后又羞籩二。糗餌粉餈。羞豆二。酏食糝食。內甕贊薦。自注云。孔疏但云內饔薦。茲據薛氏禮圖今考內饔職曰。凡宗廟之祭祀。掌割亨之事。無薦內羞明文。孔疏亦無所出。又春官內宗曰。掌宗廟之祭祀。薦加豆籩。夫加豆籩隆於內羞。王后已不親薦。況內羞乎。啓運沿薛圖之誤。亦爲失考。然大致綜覈諸家。首尾融貫。極有倫要。如后薦朝事豆籩。啓運列在納牲之前。薛圖列在三獻之後。今考內宰疏曰。王出迎牲時。祝延尸於戶外之西南面。后薦八豆籩。王牽牲入。則啓運之說。確有所本。又考明堂位。君肉袒迎牲於門。夫人薦豆籩。其下云君親牽牲。大夫贊幣而從。據此。則朝事薦豆籩。賈疏列在納牲之前甚確。薛圖舛謬。亦復顯然。又后薦饋食之豆籩。啓運列在五獻之前。薛圖列在五獻之後。今考鄭司尊彜注曰。饋獻薦孰時。后於是薦饋食之豆籩。云薦孰時。則其時初薦孰而未及五獻。甚明。故少牢禮。主婦薦韭菹醓醢葵菹蠃醢。尚在尸未入以前。卽知后於饋食薦豆籩。必不在五獻以後。凡此之類。啓運考正薛圖之誤。俱精核分明。存而錄之。與續儀禮通解。亦可以詳略互考焉。<br/>
</p></div></body>
</html>