<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十 小說家類一 松窻雜錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十
<!--sf:-->小說家類一
</font><h2>
<!--ti:-->松窻雜錄 一卷
</h2>
<!--ed:-->浙江范懋柱家天一閣藏本
<p>
<!--no:-->案此書書名撰人。諸本互異。唐志作松窻錄一卷。不著撰人。宋志作松窻小錄一卷。題李濬撰。文獻通考作松窻雜錄一卷。題韋濬撰。歷代小史。則書名與通考同。人名與宋志同。蓋傳刻舛譌。未詳孰是。此本爲范氏天一閣舊鈔。書名人名。竝與歷代小史同。今姑從以著錄。亦三占從二之義也。其文與歷代小史所刻。大槩相同。惟多中宗召宰相一條。及姚崇姨母盧氏一條。以司馬光通鑑考異證之。其中宗一條。實原書所有。知小史爲佚脫矣。書中記唐明皇事。頗詳整可觀。載李泌對德宗語。論明皇得失。亦瞭若指掌。通鑑所載泌事。多採取李蘩鄴侯家傳。纖悉必錄。而獨不及此語。是亦足以補史闕。惟謂中宗召宰相蘇瓖李嶠子進見。二子皆童年。因令奏所通書。頲應曰。木從繩則正。后從諫則聖。嶠子亦進曰。斮朝涉之脛。剖賢人之心。上曰。蘇瓖有子。李嶠無兒云云。案頲於則天長安二年。已爲御史。瓖爲相時。頲爲中書舍人。父子同掌樞密。竝非童年。故司馬光深斥其說。頗不免於誣妄云。<br/>
</p></div></body>
</html>