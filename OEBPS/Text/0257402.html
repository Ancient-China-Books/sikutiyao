<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->衍聖公孔昭煥家藏本

<div id="text"><font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->格古要論 三卷
</h2><p>
<!--no:-->明曹昭撰。昭字明仲。松江人。其書成於洪武二十年。凡分十三門。曰古銀器。曰古畫曰古墨蹟。曰古碑法帖。曰古琴。曰古硯。曰珍奇。曰金鐵。曰古窯器。曰古漆器。曰錦綺。曰異木。曰異石。每門又各分子目。多者三四十條。少者亦五六條。其於古今名玩器其眞贗優劣之解。皆能剖析纖微。又諳悉典故。一切源流本末。無不釐然。故其書頗爲賞鑒家所重。郞瑛七修類稾嘗議其琴論後當入古笙管。淳化帖後當收譜系。一卷珍寶欠祖母綠。聖鐵異石欠大理。仙姑異木欠枷楠香。古銅欠布刀等錢。古紙欠藏經紙。且珍奇後當設一羽皮如狐貉孔雀翡翠豹兕之類。而文房門亦不可不論云云。其言雖似有理。然其書不過自抒聞見。以爲後來考古之資。固與類書隸事體例有殊。要未可以一二事之偶未賅備。遽訾其脫漏也。惟所論銅器入土千年。色純靑如翠。入水千年色綠如瓜皮一條。孫炯硯山齋珍玩集覽。以爲信如所言。則水銀色褐色墨漆古色者。又將埋於何地。而深譏其說爲未確。是誠不免於疎駁耳。
</p><br/></div></body></html>