<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類 正燈會元 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十五
<!--sf:-->釋家類
</font><h2>
<!--ti:-->正燈會元 二十卷
</h2>
<!--ed:-->內府藏本
<p>
<!--no:-->宋釋普濟撰。普濟字大川。靈隱寺僧也。其書取釋道原景德傳燈錄。駙馬都尉李遵勗天聖廣燈錄。釋維白建中靖國續燈錄。釋道明聯燈會要。釋正受嘉泰普燈錄。撮其要旨。彙爲一書。故曰五燈會元。以七佛爲首。次四祖。五祖。六祖。南嶽靑原以下。各按傳法世數載入焉。蓋禪宗自慧能而後。分派滋多。有良价號洞下宗。文偃號雲門宗。文益號法眼宗。靈祐慧寂號溈仰宗。義元號臨濟宗。學徒傳授。幾徧海內。宗門撰述。亦日以紛繁。名爲以不立語言文字爲不二法門。實則轇轕紛紜。愈生障礙。蓋唐以前各尊師說。儒與釋爭。宋以後機巧日增。儒自與儒爭。釋亦自與釋爭。人我分而勝負起。議論所以多也。是書删掇精英。去其宂雜。敍錄較爲簡要。其考論宗系。分篇臚列。於釋氏之源流本末。亦指掌瞭然。固可與僧寶諸傳。同資釋門之典故。非諸方語錄。掉弄口舌者比也。<br/>
</p></body>
</html>