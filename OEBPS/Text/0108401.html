<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->通行本

<div id="text"><font size="-1">
<!--fi:-->史部五
<!--sf:-->紀事本末類
</font><h2>
<!--ti:-->繹史 一百六十卷
</h2><p>
<!--no:-->國朝馬驌撰。驌有左傳事緯。已著錄。是編纂錄開闢至秦末之事。首爲世系圖年表。不入卷數。次太古十卷。次三代二十卷。次春秋七十卷。次戰國五十卷。次別錄十卷。仿袁樞紀事本末之例。每一事各立標題。詳其始末。惟樞書排纂年月。鎔鑄成篇。此書則惟篇末論斷。出驌自作。其事蹟皆博引古籍。排比先後。各冠本書之名。其相類之事。則隨文附註。或有異同譌舛。以及依託附會者。並於條下疏通辨證。與朱彝尊日下舊聞。義例相同。其別錄則一爲天官。二爲律呂通考。三爲月令。四爲洪範五行傳。五爲地理志。六爲詩譜。七爲食貨志。八爲考工記。九爲名物訓詁。十爲古今人表。蓋以當諸史之表志。其九篇亦薈萃諸書之文。惟古今人表。則全仍漢書之舊。以所括時代。與漢書不相應。而與此書相應也。雖其疎漏牴牾。閒亦不免。而蒐羅繁富。詞必有徵。實非羅泌路史。胡宏皇王大紀所可及。且史例六家。古無此式。與袁樞所撰。均可謂卓然特創。自爲一家之體者矣。
</p><br/></div></body></html>