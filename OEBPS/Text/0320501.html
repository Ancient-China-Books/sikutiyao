<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 古靈集 二十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五
<!--sf:-->別集類五
</font><h2>
<!--ti:-->古靈集 二十五卷
</h2>
<!--ed:-->福建巡撫採進本
<p>
<!--no:-->宋陳襄撰。襄有州縣提綱。已著錄。襄生平最可傳者。一在熙寧中劾王安石。并極論新法。反覆陳奏。若目覩後來之弊。其文今具載集中。一在居經筵時。神宗訪以人才。遂條上所知司馬光韓維呂公著蘇頌孫覺李常范純仁蘇軾孫洙王存顧臨林希李思忠傳堯兪王安國劉摯虞太熙程顥劉載薛昌期張載蘇轍孔文仲吳賁吳恕林英孫奕林旦鄒何唐坰鄭俠等三十三人。其時或在庶僚。或在謫籍。而一一品題。各肖其眞。內惟林希一人。後來附和時局。自隳生平。餘則碩學名臣。後先接踵。人倫之鑒。可謂罕與等夷。其文今爲集中壓卷。而葉祖洽作行狀。孫覺作墓誌。陳瓘作祠記。惟盛稱其興學育才。勤於吏治。皆不及薦賢一事。於爭新法事。亦僅約略一二語。蓋其時黨禍初起。諱而不著也。他如陸佃博洽典禮則薦之。不以王安石之門客而岐視。劉攽輕脫嘲弄則彈之。亦不以蘇軾等之密友而徇隱。皆是是非非。不立門戶之見。乃國史本傳亦竝削不書。微是集之存。幾無以見其心術之公矣。集內有代賀明堂禮成表三篇。一爲崇國夫人等。一爲內省宮正以下。一爲修儀婉容等。竝有批答三篇。亦載集內。蓋當日率由舊典。體例如斯。固與江總代陳六宮謝表等於狎客者。其事不同。其詞氣嚴重。亦非江表輕豔之比。則人品邪正之殊也。集爲其子紹夫所編。以襄居侯官之古靈村。因以名其詩文。葉祖洽作行狀。稱襄於六經之義。自有所得。方將營一邱之地。著書以自見其志。志竟不遂。故其生平所作文集止二十五卷。與今本卷數相符。王士禎居易錄。稱古靈集二十卷。蓋所見乃謝氏鈔本。非其完帙。惟其稱冠以紹興元年求賢手詔者。與李綱序合。此本不載。蓋傳寫佚之。綱序稱其性理之學庶乎子思孟子。其言太過。至謂詩篇平淡如韋應物。文詞高古如韓愈。論事明白激切如陸贄。雖亦稍覺溢量。然核其所作。固約略近之矣。<br/>
</p></body>
</html>