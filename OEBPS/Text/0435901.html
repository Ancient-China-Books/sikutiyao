<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 彥周詩話 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->彥周詩話 一卷
</h2>
<!--ed:-->江蘇巡撫採進本
<p>
<!--no:-->宋許顗撰。顗襄邑人。彥周其字也。始末無可考。書中有宣和癸卯予遊嵩山之語。下距建炎元年僅三年。當已入南宋矣。觀書中載與惠洪面論冷齋夜話。評李商隱之誤。惠洪卽改正。又極推其題李愬畫像詩。稱在長沙相從彌年。惠洪冷齋夜話。亦紀顗述李元膺悼亡長短句。蓋亦宗元祐之學者。所引述多蘇軾黃庭堅陳師道語。其宗旨可想見也。顗議論多有根柢。品題亦具有別裁。其謂韓愈齊梁及陳隋衆作等蝉噪語。不敢議亦不敢從。又謂論道當嚴。取人當恕。倶卓然有識。惟譏杜牧赤壁詩。爲不說社稷存亡。惟說二喬。不知大喬孫策婦。小喬周瑜婦。二人入魏。卽吳亡可知。此詩人不欲質言。變其詞耳。顗遽詆爲秀才不知好惡。殊失牧意。又以適怨淸和解李商隱錦瑟詩。亦穿鑿太甚。至漢武帝李夫人歌。本以之時爲韻。乃讀立而望之偏爲句。則此歌竟不用韻。尤好奇而至於不可通。其他雜以神怪夢幻。更不免體近小說。然論其大致。瑕少瑜多。在宋人詩話之中。猶善本也。<br/>
</p></body>
</html>