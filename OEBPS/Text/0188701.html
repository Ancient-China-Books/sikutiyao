<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->子部一
<!--sf:-->儒家類一
</font><h2>
<!--ti:-->帝範 四卷
</h2><p>
<!--no:-->唐貞觀二十二年太宗文皇帝御撰。以賜太子者也。新舊唐書皆云四卷。晁公武讀書志。僅載六篇。陳振孫書錄解題。亦題曰一卷。此本載永樂大典中。凡一十二篇。首尾完具。後有元吳萊跋。謂征雲南僰夷時始見完書。考其事在泰定二年。蓋此書南宋佚其半。至元乃復得舊本。故明初轉有全文也。唐書藝文志。載有賈行註。而舊唐書敬宗本紀。稱寶歷二年祕書省著作郞韋公肅註是書以進。特賜錦綵百匹。是唐時已有二註。今本註無姓名。觀其體裁。似唐人註經之式。而其中時稱楊萬里呂祖謙之言。蓋元人因舊註而補之其詞雖不免宂贅。而援引頗爲詳洽。足資參考。惟傳寫多所脫誤。謹旁考諸書。一一釐訂。各附案語於下方。仍依舊史釐爲四卷。以復其舊焉。
</p><br/></div></body></html>