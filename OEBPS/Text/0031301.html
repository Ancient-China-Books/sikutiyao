<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩纘緒 十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩纘緒 十八卷
</h2>
<!--ed:-->永樂大典本
<p>
<!--no:-->元劉玉汝撰。玉汝始末未詳。推以周霆震石初集考之。知其爲廬陵人。字成之。嘗舉鄉貢進士。所作石初集序。末題漢武癸丑。則明初尚存也。此書諸家書目。皆末著錄。獨永樂大典。頗載其文。其大旨專以發明朱子集傳。故名曰纘緒。體例與輔廣童子問相近。凡集傳中一二字之斟酌。必求其命意所在。或存此說。而遺彼說。或宗主此論。而兼用彼論。無不尋繹其所以然。至論比興之例。謂有有取義之興。有無取義之興。有一句興通章。有數句興一句。有興兼比。賦兼比之類。明用韻之法。如曰隔句爲韻。連章爲韻。叠句爲韻。重韻爲韻之類。論風雅之殊。如曰有腔調不同。有詞義不同之類。於朱子比興叶韻之說。皆能反覆體究。縷析條分。雖未必盡合詩人之旨。而於集傳一家之學。則可謂有所闡明矣。明以來諸家詩解。罕引其說。則亡佚已久。今就永興大典所載。依經排纂。正其脱訛。定爲一十八卷。<br/>
</p></div></body>
</html>