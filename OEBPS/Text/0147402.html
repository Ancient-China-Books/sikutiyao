<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 嶺海輿圖 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->嶺海輿圖 一卷
</h2>
<!--ed:-->浙江鄭大節家藏本
<p>
<!--no:-->明姚虞撰。虞字澤山。莆田人。嘉靖壬辰進士。官至淮安府知府。是編乃其官監察御史時巡按廣東所作。凡爲圖十有二。首爲全省圖。次十府十圖。終以南夷圖。圖各有敍。敍之例。首述沿革形勢利病。次州縣。次戶口。次田糧課稅。次官兵馬匹。其總圖則首以職官。以布政按察二司分統之。蓋其時撫按皆爲使臣。尚未定爲守土官也。其南夷諸國。列通貢者於前。而通市者亦附後。爲海防之計。不論其奉朔否也。大旨略於前代。而詳於當代。略於山川。而詳於阨塞。略於職官。而詳於兵馬錢糧。略於文事。而詳於武備。於志乘之中。別爲體例。然較之侈山水。誇人物。輯詩文者。其有用無用。則迥殊矣。意古者輿圖。不過如是。後來者踵事增華。失其本耳。前有嘉靖壬寅湛若水序。極稱之。錢曾讀書敏求記。亦稱其簡而要云。<br/>
</p></div></body>
</html>