<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->史部二十二
<!--sf:-->載記類
</font><h2>
<!--ti:-->錦里耆舊傳 四卷
</h2><p>
<!--no:-->一名成都理亂記。宋句延慶撰。延慶字昌裔。自稱前榮州應靈縣令。竝見於書中。惟不著其里貫。其書乃紀王氏孟氏據蜀時事。宋史藝文志作八卷。陳振孫書錄解題。謂開寶三年祕書丞劉蔚知榮州。得此傳。請延慶修之。起咸通九載。迄乾德乙丑。按今本止四卷。起僖宗中和五年。無懿宗咸通閒事。振孫又稱。自平蜀後。迄祥符己酉。朝廷命令。政事因革。以至李順等作亂之迹。皆略載之。張約爲之序。延慶在開寶時。去祥符尚遠。似不能續記至是。而平蜀後事及張約序。此本亦無之。疑振孫所見。卽宋志八卷之本。出於後人所增益。此本四卷。或猶延慶之舊也。書雖以耆舊傳爲名。而不以人系事。其體實近編年。所錄兩蜀興廢之迹。亦頗簡略。惟於詔敕章表書檄之文。載之獨詳。中閒如前蜀咸康元年。唐兵至成都。王宗弼劫遷王衍於西宮。通鑑在十一月甲辰。而此書作乙巳。又宋太祖賜後蜀主孟昶詔一首。其文多與宋史不同。如此之類。亦皆可以備參考也。陳振孫稱爲平陽句延慶。案書中於後蜀主多所稱美。疑出蜀人之詞。孟昶時有校書郞華陽句中正者。後入宋爲屯田郞中。延慶疑卽其族。則平陽或華陽之誤歟。
</p><br/></div></body></html>