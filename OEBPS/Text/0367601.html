<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 楊忠愍集 三卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->楊忠愍集 三卷
<!--ti:-->附錄 一卷
</h2>
<!--ed:-->直隸總督採進本
<p>
<!--no:-->明楊繼盛撰。繼盛字仲芳。號椒山。容城人。嘉靖丁未進士。官至兵部武選司員外郞。以疏劾嚴嵩。爲所搆陷棄巿。後追贈太常寺卿。諡忠愍。事蹟具明史本傳。繼盛本以經濟氣節自許。不屑屑於文字。後人重其人品。掇拾成編。仰蒙世祖章皇帝御製序文。表其忠藎。一經褎子。曠世獨生。故雖配蠹陳編。彌深寶惜。此本乃康熙閒蕭山章鈺所校。凡奏疏一卷。雜文一卷。詩一卷。行狀碑記別爲一卷。附焉。其論馬巿劾嚴嵩二疏。史傳限於體裁。僅存大略。集本乃其全文。披肝瀝膽。伉直之氣如生。自作年譜一篇。學問人品。具見本末。尤史傳所不能詳。遺囑一篇。作於臨命前一夕。墨迹致今世守。倉卒之際。數千言無一字塗乙。尤足見其所養。詞雖質樸。而忠孝之意油然。尤足以感動百世。惟年譜中自記從韓邦奇學樂律。夜夢虞舜一事。頗涉怪異。然繼盛非妄語者。蓋覃思之極。緣心搆象。世說載衞玠以夢問樂廣。廣云是想。管子曰思之思之。鬼神通之。固亦理之所有。昔吳與弼作日錄。自稱夢見孔子。人疑其僞。繼盛此語。頗與相類。明以來無疑之者。此則繫乎其人。有不待口舌爭者矣。<br/>
</p></div></body>
</html>