<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->衍聖公孔昭煥家藏本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->亢倉子註 九卷
</h2><p>
<!--no:-->舊本題何粲撰。不著時代。柳宗元讀亢倉子。稱劉向班固錄書無亢倉子。而今之爲術者。乃始爲之傳註。以教於世。則註自宗元時已有。然宗元不著註者姓名。晁公武讀書志。乃作亢倉子二卷。何璨註。公武當南北宋之閒。則何璨當在北宋以前。惟璨字從玉。與今本小異。或傳寫異文歟。註文簡質。不類宋以後語。疑卽宗元所見也。註中文雜以音釋。爲明黃諫所補。卷末有諫跋。諫喜作古字。所著有從古正文。頗迂怪不可行用。亢倉子多用奇字。與諫所學合。故諫喜而爲之音釋。然與註糅雜。不復識別。是則明人竄亂古書之惡習也。亢倉子爲王士元所補。高似孫子略。誤以士元爲王褎。紕謬殊甚。諫跋亦以爲王褎所作。不能考正。蓋諫平生之精力。主於以篆改隸。以駭俗取名。其他皆未能深究。固其所矣。
</p><br/></div></body></html>