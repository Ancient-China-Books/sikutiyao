<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十五 譜錄類 荔枝譜 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->荔枝譜 一卷
</h2>
<!--ed:-->浙江鮑士恭家藏本
<p>
<!--no:-->宋蔡襄撰。是編爲閩中荔枝而作。凡七篇。其一原本始。其二標尤異。其三誌賈鬻。其四明服食。其五愼護養。其六時法制。其七別種類。嘗手寫刻之。今尚有墨版傳於世。亦載所著端明集中。末有嘉祐四年歲次己亥秋八月二十日莆陽蔡某述十九字。而此本無之。案其年月。蓋自福州移知泉州時也。荔枝之有譜。自襄始。敍述特詳。詞亦雅潔。而王世貞四部稾乃謂白樂天蘇子瞻爲荔枝傳神。君謨不及是。未知詩歌而極意形容。譜錄則惟求記實。文章有體。詞賦與譜錄殊也。襄詩篇中屢詠及荔枝。劉克莊後村詩話謂四月池上一首。荔枝纔似小靑梅句。卽譜中之火山。七月二十四日食荔枝一首。絳衣仙子過中元句。卽譜中之中元紅。謝宋評事一首。兵鋒卻後知神物句。卽譜中之宋公荔枝。蓋劉亦閩人。故能解其所指。知其體物之工。洪邁容齋隨筆又謂方氏有樹。結實數千顆。欲重其名。以二百顆送蔡忠惠。紿以常歲所產止此。蔡爲目之曰方家紅。著之於譜。自後華實雖極繁茂。逮至成熟。所存未嘗越二百。遂成語讖云云。其事太誕不近理。殆好事者謬造斯言。然亦足見當時貴重此譜。故有此附會矣。<br/>
</p></div></body>
</html>