<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部七 易類存目一 學易舉隅 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部七
<!--sf:-->易類存目一
</font><h2>
<!--ti:-->學易舉隅 三卷
</h2>
<!--ed:-->浙江吳玉墀家藏本
<p>
<!--no:-->元鮑恂撰。恂字仲孚。崇德人。登至元乙亥進士。薦爲翰林不就。王褘造邦勳賢錄。稱洪武初嘗應召至京師。授文華殿大學士。輔導東宮。明史吳伯宗傳。則稱與吉安余詮高郵張長年登州張紳同薦。恂年八十。詮年亦七十。竝命爲文華殿大學士。皆以老疾固辭。遂放還。惟紳授鄠縣教諭。後官至布政使。則恂固未嘗仕明。造邦勳賢錄。載陶珽續說郛中。疑爲僞託。當以史爲據。又陶宗儀輟耕錄。載鮑恂以妻父建德知縣兪鎮之力。夤縁中浙江鄉試第十四名。考其籍乃嘉興。其年乃至正甲申。蓋名姓偶同。非此鮑恂也。是書略舉讀易之法。分析門目。指陳綱要。大抵皆約舉舊文。卷首有寧王權序。題曰旃蒙單閼。蓋宣德十年乙卯也。序稱程蕃伯昌重加訂正。而稱蕃生於至元十七年丁酉。考後至元無十七年。惟順帝至正十七年歳在丁酉。則至元乃至正之誤也。是書本名學易舉隅。權爲刊板。始更名大易鉤元。然朱彜尊經義考載之。仍曰舉隅。考所言僅粗陳崖略。不足當鉤元之名。題曰舉隅。於義爲近。故今亦仍恂原目著錄焉。<br/>
</p></body>
</html>