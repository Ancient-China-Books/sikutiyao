<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 尚書質疑 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->尚書質疑 二卷
</h2>
<!--ed:-->江西巡撫採進本
<p>
<!--no:-->國朝顧棟高撰。棟高字震滄。晩年好治春秋。又自號左畬。無錫人。康熙辛丑進士。乾隆辛未薦舉經學。賜國子監司業。丁丑又賜國子監祭酒銜。所著春秋大事表。最爲精密。其注詩亦有可觀。惟此一編。較他書爲次乘。其例不載經文。亦不訓釋經義。惟標舉疑義。毎條撰論一篇。爲數凡四十有一。大抵多據理臆斷。不甚考證本末。如謂帝王巡狩。必不能一歳而至四嶽。因疑惟泰山爲天子親至。餘皆不至其地。引泰山獨有明堂爲證。且稱華山恆山衡山。久在晉楚境內。若有明堂而爲晉楚所毀。列國宜何如問罪。春秋宜何如大書特書。夫春秋明例。承告乃書。二百四十年中。未有以毀某來告者也。安得以春秋不書毀。爲本無明堂之證。晉不奉正朔。<span class="jiazhu">春秋凡載晉事。傳與經皆差兩月。杜預以爲晉用夏正。）楚僭稱王號。孰問其罪。又安得以春秋無書毀明堂者。爲本無明堂之證乎。古文尚書。晉時乃出。棟高既確信危微精一數語。斷其必眞。（案危微精一數語。實荀子所載。云出道經。</span>乃獨以兩階干羽一事。爲劉歆竄入。主名確鑿。此出何典記也。山海經本不足信。蔡傳引其怪說。以注禹貢。自是一失。棟高駁之是也。至謂爲劉歆所僞作。則禹本記山海經之名。先見於史記大宛傳贊。亦歆所竄入歟。周代諸侯。所以能知其名者。賴春秋傳耳。夏商年遠文略。靡得而徴。乃謂夏商不封建同姓。考史記夏本紀曰。禹爲姒姓。其後分封。用國爲姓。故有夏后氏有扈氏有男氏斟尋氏彤城氏襃氏費氏𣏌氏繒氏辛氏冥氏斟戈氏云云。則夏代分封。史有明證。烏得遽斷其無。如以不見於書而斷之。則今文惟有齊呂伋魯伯禽晉文侯秦穆公。古文惟有蔡仲耳。周公封魯。召公封燕。書且無明文矣。他如論堯舜禹非同姓。論商周改時改月。論亂臣十人中有膠鬲。論洪範不本河圖洛書。論微子面縛。而又左牽羊右把茅。論周公未曾居攝。亦皆前人之舊諭。不足以言心得。大抵棟高窮經之功。春秋爲最。而書則用力差少。人各有所短長。不必曲爲之諱也。<br/>
</p></div></body>
</html>