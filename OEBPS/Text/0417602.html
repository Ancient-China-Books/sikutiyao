<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 圭塘款乃集 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->圭塘款乃集 二卷
</h2>
<!--ed:-->浙江鮑士恭家藏本
<p>
<!--no:-->元許有壬及其弟有孚子楨倡和之詩也。有壬有至正集。已著錄。是集乃至正八年。有壬旣致仕歸。乃以賜金得康氏廢園於相城之西。鑿池其中。形如桓圭。因以圭塘爲名。日攜賓客子弟。觴咏其閒。積成巨帙。共詩二百一十九首。樂府六十六首。中惟樂府十解。爲其客馬煕所作。餘皆有壬有孚及楨之作。旣而楨如京師。以其本示馬煕。煕復取而盡和之。凡詩七十八首。詞八首。別題曰圭塘補和。附之於後。其詩雖多一時適興之什。不必盡刻意求工。而一門之中。父子兄弟。自相師友。其風流文雅之盛。猶有可以想見者焉。集前周伯琦序。後有段天祐等八跋。及趙桓陸煥然題詩各一首。皆至正庚寅辛卯甲辰丙午諸年。惟末有洹濱一跋。不著名氏。稱此集江湖友人。躬錄裝潢者。二十八年。南歸展讀。外皆破碎。兵後所存惟此本。乃力疾補葺。遺我子孫。後題上章涒灘四月。案上章涒灘爲庚申歳。乃明洪武之十三歳。而丁文昇跋內。亦有從洹濱御史領歸鈔錄語。蓋洹濱乃有孚別號。而所謂江湖友人者。卽文昇也。<br/>
</p></div></body>
</html>