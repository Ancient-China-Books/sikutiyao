<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 絳雪園古方選註 三卷 坿得宜本草 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->絳雪園古方選註 三卷
<!--st:--><font size="-1">坿</font>得宜本草 一卷
</h2>
<!--ed:-->浙江巡撫採進本
<p>
<!--no:-->國朝王子接撰。子接字晉三。長洲人。自古集經方者。不過註某圓某散。主治某證而已。其兼論病源脈候者。已不多見。至於製方之意。則未有發明之者。近始有醫方集解。然所見較淺。亦未盡窺運用之本旨。是書所選之方。雖非祕異。而其中加減之道。銖兩之宜。君臣佐使之義。皆能推闡其所以然。前有自序。稱釐爲三卷。上卷獨明仲景一百一十三方三百九十七法。中下二卷。發明內科女科外科幼科眼科及各科之方。末附雜方藥性。以書按之。則和寒温汗吐下六劑。及內科以下諸科。上中下三品本草。俱各自爲帙。不題卷數。蓋其門人葉桂吳蒙等所分。非子接之舊也。今仍定爲三卷。以還其舊。而得宜本草。則附於末焉。<br/>
</p></body>
</html>