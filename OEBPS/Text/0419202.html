<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 明文衡 九十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->明文衡 九十八卷
</h2>
<!--ed:-->兩江總督採進本
<p>
<!--no:-->明程敏政編。敏政有宋遺民錄。已著錄。是編首代言。爲詞臣奉敕撰擬之文。次賦。次騷。次樂府。次琴操。次表箋。次奏議。次論。次說。次解。次辨。次原。次箴。次銘。次頌。次贊。次七。次策問。次問對。次書。次記。次序。次題跋。次雜著。次傳。次行状。次碑。次神道碑。次墓碣。次墓誌。次墓表。次哀誄。次祭文。次字說。爲類凡三十有八。悉從玉臺新詠之例。題作者姓名。惟方孝孺則書字。蓋是時靖難文禁稍弛。而尚未全解。故存其文。而隱其名也。內琴操闕一首。表闕四首。奏議闕十首。辨闕一首。頌闕一首。贊闕二首。記闕十一首。序闕十五首。題跋闕四首。雜著闕一首。傳闕一首。神道碑闕十一首。墓碣闕四首。墓誌闕八首。墓表闕二首。祭文闕二首。皆有錄無書。各註闕字於目中。未喩其故。所錄如吳訥文章辨體序。題劉定之雜志之類。皆非文體。而袁忠徹瀛國公事實之類。事旣誣妄。文尤鄙俚。皆不免蕪雜之譏。朱右攖寧生傳。雜述醫案。至以一篇占一卷。亦乖體例。然所錄皆洪武以後。成化以前之文。在北地信陽之前。文格未變。無七子末流摹擬詰屈之僞體。稽明初之文者。固當以是編爲正軌矣。<br/>
</p></body>
</html>