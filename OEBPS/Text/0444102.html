<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十一 詞曲類一 克齋詞 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十一
<!--sf:-->詞曲類一
</font><h2>
<!--ti:-->克齋詞 一卷
</h2>
<!--ed:-->安徽巡撫採進本
<p>
<!--no:-->宋沈端節撰。端節字約之。吳興人。是集見陳振孫書錄解題。然振孫亦不詳其始末。毛晉跋語。疑其卽詠賈耘老苕上水閣沈會宗之同族。亦無確證。惟湖州府志。及溧陽縣志。均載端節寓居溧陽。嘗令蕪湖知衡州提擧江東茶鹽。淳煕閒官至朝散大夫。其說必有所據。獨載其詞名充齋集。則充克二字。形近致譌耳。其詞僅四十餘闋。多有詞而無題。考花閒諸集。往往調卽是題。如女冠子則詠女道士。河瀆神則爲送迎神曲。虞美人則詠虞姫之類。唐末五代諸詞。例原如是。後人題詠漸繁。題與調兩不相渉。若非存其本事。則詞意倶不可詳。集中如念奴嬌二闋之稱太守。靑玉案第一闋之稱使君。第三闋之稱賢侯。竟不知所贈何人。至念奴嬌尋幽覽勝一闋。似屬端節自道。據詞中自笑飄零驚歳晚。欲挂衣冠神武。及羣玉圖書。廣寒宮殿。一一經行處云云。則端節固當曾官京職。以其題已佚。遂無可援。據宋人詞集。似此者頗少。疑原本必屬調與題全。輾轉傳寫。苟趣簡易。遂遭刪削耳。今無可考補。姑仍其舊。至其吐屬婉約。頗具風致。固不以花菴草堂諸選。不見採錄減價矣。<br/>
</p></div></body>
</html>