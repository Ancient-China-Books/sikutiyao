<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 聞見前錄 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->聞見前錄 二十卷
</h2>
<!--ed:-->內府藏本
<p>
<!--no:-->宋邵伯溫撰。伯溫有易學辨惑。已著錄。伯溫藉邵子之緒。猶及見元祐諸耆舊。故於當時朝政。具悉端委。是書成於紹興二年。前十六卷記太祖以來故事。而於王安石新法始末。及一時同異之論。載之尤詳。其論洛蜀朔三黨相攻。惜其各立門戶。授小人以閒。又引程子之言。以爲變法由於激成。皆平心之論。其記鐙籠錦事。出文彥博之妻。於事理較近。其記韓富之隙。由轍簾不由定策。亦足以訂強至家傳之譌。周必大跋呂獻可墓誌。謂伯溫是書。頗多荒唐。凡所書人及其歲月。鮮不差誤。殆好惡已甚之詞。不盡然也。十七卷多記雜事。其洛陽永樂諸條。皆寓麥秀黍離之感。十八卷至二十卷。皆記邵子之言行。而殤女轉生。黑猿感孕。意欲神奇其父。轉涉妖誣。又記邵子之言。謂老子得易之體。孟子得易之用。文中子以佛爲西方聖人。亦不以爲非。似乎附會。至投壼一事。益猥瑣不足紀。蓋亦擇焉不精者。取其大旨可耳。<br/>
</p></div></body>
</html>