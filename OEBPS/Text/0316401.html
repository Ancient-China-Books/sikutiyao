<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四 別集類四 李義山詩註 三卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四
<!--sf:-->別集類四
</font><h2>
<!--ti:-->李義山詩註 三卷
<!--ti:-->附錄 一卷
</h2>
<!--ed:-->通行本
<p>
<!--no:-->國朝朱鶴齡撰。鶴齡有尚書埤傳。已著錄。李商隱詩。舊有劉克張文亮二家註本。後俱不傳。故元好問論詩絕句。有詩家總愛西崑好。只恨無人作鄭箋之語。（案西崑體。乃宋楊億等摹擬商隱之詩。好問竟以商隱爲西崑。殊爲謬誤。謹附訂於此。）明末釋道源。始爲作註。王士禎論詩絕句。所謂獺祭曾驚博奧殫。一篇錦瑟解人難。千秋毛鄭功臣在。尚有彌天釋道安者。卽爲道源是註作也。然其書徵引雖繁。實宂雜寡要。多不得古人之意。鶴齡删取其什一。補輯其什九。以成此註。後來註商隱集者。如程夢星姚培謙馮浩諸家。大抵以鶴齡爲藍本。而補正其闕誤。惟商隱以婚於王茂元之故。爲令狐綯所擠。淪落終身。特文士輕於去就。苟且目前之常態。鶴齡必以爲茂元黨李德裕。綯父子黨牛僧儒。商隱之從茂元。爲擇木之智。渙邱之公。然則令狐楚方盛之時。何以從之受學。令狐綯見讐之後。何以又屢啓陳情。新舊唐書。班班具在。鶴齡所論。未免爲回護之詞。至謂其詩寄託深微。多寓忠憤。不同於溫庭筠段成式綺靡香豔之詞。則所見特深。爲從來論者所未及。惟所作年譜。於商隱出處及時事。頗有疎漏。故多爲馮浩注本所糾。又如有感二首。詠文宗甘露之變者。引錢龍惕之箋。以李訓鄭注爲奉天討死國難。則觸於明末璫禍有激而言。與詩中如何本初輩。自取屈氂誅。臨危對盧植。始悔用龐萌諸句。顯爲背觸。殊失商隱之本旨。又重有感一首。所謂竇融表已來關右。陶侃軍宜次石頭者。竟以稱兵犯闕望劉從諫。漢十常侍之已事。獨未聞乎。鶴齡又引龍惕之語。不加駁正。亦未免牽就其詞。然大旨在於通所可知。而闕所不知。絕不牽合新舊唐書。務爲穿鑿。其摧陷廓淸之功。固超出諸家之上矣。<br/>
</p></body>
</html>