<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 夷堅支志 五十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->夷堅支志 五十卷
</h2>
<!--ed:-->編修汪如藻家藏本
<p>
<!--no:-->宋洪邁撰。邁所著容齋隨筆。已著錄。是書所記。皆神怪之說。故以列子夷堅事爲名。考列子謂大禹行而見之。伯益知而名之。夷堅聞而志之。正謂珍禽異獸。如山海經之類。邁雜錄仙鬼諸事。而名取於斯。非其本義。然唐華原尉張愼素。已有夷堅錄之名。則邁亦有所本也。陳振孫書錄解題。稱夷堅志甲至癸二百卷。支甲至支癸一百卷。三甲至三癸一百卷。四甲四乙二十卷。共四百二十卷。趙與峕賓退錄。亦載夷堅志三十二編。凡三十一序。不相重複。各節錄其序之大略。頗爲詳備。此本僅存自甲至戊五十卷。標題但曰夷堅志。以其序文。校與峕之所載。乃支甲至支戊。非其正集。惟與峕記支丙作支景。謂避其曾祖之嫌名。而此仍作丙。殆傳寫者所改歟。胡應麟筆叢謂所藏之本有百卷。核其卷目次第。乃支甲至三甲共十一帙。此殆胡氏之本又佚其半也。朱國楨湧幢小品。不知爲志中之一集。乃云夷堅志本四百二十卷。今行者五十一卷。蓋病其繁蕪删之。則誤之甚矣。陳振孫譏邁爲謬用其心。其說頗正。陳櫟勤有堂隨錄。則謂邁欲修國史。借此練習其筆。似乎曲爲之詞。然其中詩詞之類。往往可資採錄。而遺聞瑣事。亦多足爲勸戒。非盡無益於人心者。小說一家。歷來著錄。亦何必拘於方隅。獨爲邁書責歟。<br/>
</p></div></body>
</html>