<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十八 別集類十八 閬風集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十八
<!--sf:-->別集類十八
</font><h2>
<!--ti:-->閬風集 十二卷
</h2>
<!--ed:-->永樂大典本
<p>
<!--no:-->宋舒岳祥撰。岳祥字舜侯。寧海人。寶祐四年進士。官奉化尉。終承直郞。宋亡不仕。教授鄉里以終。兩浙名賢錄。載所著有史述。漢砭。補史家錄。蓀墅稾。避地稾。篆畦稾。蝶軒稾。梧竹里稾。三史纂言。談藂。藂續。藂殘。藂傳。藂肄。昔遊錄。深衣圖說。凡二百二十卷。今多散佚。焦竑國史經籍志。載岳祥閬風集二十卷。世亦無傳。檢永樂大典中所載岳祥詩文。閒題篆畦蝶軒蓀墅諸集名。而題爲閬風集者。居十之八九。似當時諸稾。本分帙編次。而閬風集乃其總名。今原書卷第。已爲永樂大典所亂。無可辨別。僅依類裒輯。釐爲詩九卷。雜文三卷。仍其總名以閬風集名之。又集中有百一老詩序。蓋卽所賦老漁老獵之類似原本亦別爲一集。然所闕已多。不成卷帙。故亦不復分析焉。岳祥少時以文見吳子良。子良卽稱其異秉靈識。如漢終賈。晚逢鼎革。遯跡終身。乃益覃思於著作。其詩文類皆稱臆而談。不事彫繢。集中有詩訣一首云。欲自柳州參靖節。將邀東野適盧仝。又云。平原駿馬開黃霧。下水輕舟遇快風。其宗旨所在。可以想見矣。<br/>
</p></body>
</html>