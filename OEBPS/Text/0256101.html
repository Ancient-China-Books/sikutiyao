<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 霏雪錄 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->霏雪錄 二卷
</h2>
<!--ed:-->浙江吳玉墀家藏本
<p>
<!--no:-->明鎦績撰。案説文有鎦字而無劉字。徐鉉附註。以爲鎦字卽劉字。此書作鎦。蓋偶從古體。遂相沿別爲一姓。實非有二也。績字孟熙。先世洛陽人。徙於山陰。其父渙。通毛詩。元時嘗爲三茅書院山長。績承其家學。故此書辨核詩文疑義。頗有根據。又及與元末諸遺老遊。故雜述舊聞。亦多有淵源。然每紀夢幻詼諧之事。頗雜小說家言。其以杜常詩爲杜牧詩。王士禎香祖筆記嘗糾之。亦不免小誤。又如稱其遠祖馬牧君事。金太祖有紀信之節。元修三史時。史臣責賕於其祖。不肎。遂不得書。此事論史者俱未之及。然當時元政雖頹。而秉筆諸臣。如揭傒斯歐陽元等。皆一代勝流。未必遽有索米受金之事。是亦一家之私言。未可概信。以其可取者多。錄備明初說部一家耳。此書成化閒嘗刊行。有胡謐後序。稱績所著尚有嵩陽稾詩律。今俱未見。殆已散佚矣。<br/>
</p></div></body>
</html>