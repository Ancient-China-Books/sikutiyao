<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 虞東學詩 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->虞東學詩 十二卷
</h2>
<!--ed:-->安徽巡撫採進本
<p>
<!--no:-->國朝顧鎮撰。鎮字備九。號古湫。常熟人。常熟古海虞地。鎮居城東。故又號曰虞東。乾隆甲戌進士。官至宗人府主事。是書大旨以講學諸家。尊集傳而抑小序。博古諸家。又申小序而疑集傳。搆釁者四五百年。迄無定論。故作是編。調停兩家之說。以解其紛。所徵引凡數十家。而歐陽修蘇轍呂祖謙嚴粲四家所取爲多。雖鎔鑄羣言。自爲疏解。而某義本之某人。必於句下註其所出。又集傳多闡明義理。於名物訓詁聲音之學。皆在所略。鎮於是數端。亦一一考證。具有根柢蓋於漢學宋學之閒。能斟酌以得其平。書雖晚出。於讀詩者不爲無裨也。<br/>
<!--no:--></p><blockquote>案諸經之中。惟詩文義易明。亦惟詩辨爭最甚。蓋詩無達詁。各隨所主之門戶。均有一說之可通也。今核定諸家。始於詩序辨說。以著起釁之由。終於是編。以破除朋黨之見。凡以俾說是經者。化其邀名求勝之私而已矣。是編錄此門之大旨也。<br/>
</blockquote>
</div></body>
</html>