<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江鮑士恭家藏本

<div id="text"><font size="-1">
<!--fi:-->集部四十
<!--sf:-->總集類二
</font><h2>
<!--ti:-->吳都文粹 九卷
</h2><p>
<!--no:-->宋鄭虎臣編。案蘇州府志。虎臣字景兆。曾爲會稽尉。宋德祐初。自請監押賈似道。殺之於木綿菴者。卽其人也。是書於吳郡遺文。綜輯頗富。其中若李壽朋之劄補新軍。汪應辰之申奏許浦水軍。趙肅之三十六浦利害。郟亶之至和塘六得六失諸篇。均有關兵農大計。其他輿地沿革。亦多有因文以著者。如書中龔頤正企賢堂記曰。長洲爲縣。肇唐萬歳通天中。而吳地記則云建自貞觀七年。考唐地理志。與頤正之記合。可以證吳地記之譌。又吳地記云。常熟縣改自唐貞觀九年。而書中范成大常熟縣題名記曰。縣舊爲毗陵。至梁而改。又可與吳地記考異。蓋是書雖稱文粹。實與地志相表裏。東南文獻。藉是有徵。與范成大吳郡志。相輔而行。亦如驂有靳矣。
</p><br/></div></body></html>