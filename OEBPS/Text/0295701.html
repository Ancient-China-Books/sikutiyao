<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十二 小說家類三 分門古今類事 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十二
<!--sf:-->小說家類三
</font><h2>
<!--ti:-->分門古今類事 二十卷
</h2>
<!--ed:-->浙江巡撫採進本
<p>
<!--no:-->不著撰人名氏。宋史藝文志。亦未著錄。卷首題蜀本二字。第八卷內載有先大夫龍泉夢記一篇。記中稱崇寧乙酉拔漕解。次年叨第。末署政和七年三月宋如璋記。是作此書者。卽如璋之子。特前後無序跋。其名已不可考矣。書分十二類。凡帝王運兆門二卷。異兆門三卷。夢兆門三卷。相兆門二卷。卜兆門二卷。讖兆門二卷。祥兆門一卷。婚兆門一卷。墓兆雜志門一卷。爲善而增門一卷。爲惡而損門一卷。大旨在徵引故事。以明事有定數。無容妄覬。而又推及於天人迪吉從逆之所以然。雖採摭叢瑣。不無涉於誕幻。而警發世俗。意頗切至。蓋亦前定錄樂善錄之類。且其書成於南渡之初。中閒所引。如成都廣記該聞錄。廣德神異錄。唐宋遺史。賓仙傳。蜀異記。搢紳脞說。靈驗記。靈應集諸書。皆後世所不傳。亦可以資博識之助也。<br/>
</p></div></body>
</html>