<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十三 藝術類二 書史會要 九卷 補遺 一卷 續編 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部二十三
<!--sf:-->藝術類二
</font><h2>
<!--ti:-->書史會要 九卷
<!--ti:-->補遺 一卷
<!--ti:-->續編 一卷
</h2>
<!--ed:-->浙江鮑士恭家藏本
<p>
<!--no:-->書史會要九卷。補遺一卷。明陶宗儀撰。續編一卷。朱謀垔撰。宗儀有國風尊經。已著錄。謀垔字隱之。號厭原山人。寧藩支裔也。是編載古來能書人。上起三皇。下至元代。凡八卷。末爲書法一卷。又補遺一卷。據孫作滄螺集所載宗儀小傳。稱書史會要凡九卷。此本目錄。亦以書法補遺。共爲一卷。而刊本乃以補遺別爲卷。又以朱謀垔所作續編一卷。題爲卷十。移其次於補遺前。殆謀垔之子統鉷。重刊是書。分析移易。遂使宗儀原書。中斷爲二。今仍退謀垔所補。自爲一卷。題曰續編。以別宗儀之書。而其書法補遺。如仍合爲一卷。則篇頁稍繁。姑仍統鉷所編。別爲一卷。以便省覽。宗儀舊本。以元繼宋。而列遼金於後。與所作輟耕錄中。載楊維楨正統論。以元繼宋者。所見相同。維楨論已仰稟睿裁。特存其說。宗儀是編。亦謹仍其舊文焉。<br/>
</p></body>
</html>