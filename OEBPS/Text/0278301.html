<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 藝文類聚 一百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->藝文類聚 一百卷
</h2>
<!--ed:-->內府藏本
<p>
<!--no:-->唐歐陽詢撰。詢字信本。潭州臨湘人。仕隋爲太常博士。入唐官至太子率更令。宏文館學士。事蹟其唐書本傳。是書據其自序。蓋亦奉詔所作。唐書藝文志註。令狐德棻袁郎趙宏智同修。唐書詢本傳。又稱武德七年。詔與裴矩陳叔達同修。殆以詢董其成。故傳但署詢名歟。葉大慶考古質疑。論其正月十五日有蘇昧道夜遊詩。洛水門有李嶠游洛詩。寒食門有沈佺期宋之問詩。四子皆後人。歐陽安得預編之。則傳寫又有所竄亂。非盡詢等之舊也。序稱流別文選。專取其文。皇覽篇略。直書其事。文義旣殊。尋檢難一。是書比類相從。事居於前。文列於後。俾覽者易爲功。作者資其用。於諸類書中。體例最善。凡爲類四十有八。其中門目。頗有繁簡失宜。分合未當。如山水部五岳存三。四瀆闕一。帝王部三國不錄蜀漢。北朝惟載高齊。儲宮部公主附太子。而諸王別人職官。雜文部附紙筆硯。而武部外又別出刀匕首等。爲軍器一門。道路宜人地部。壇宜人禮部。而列之居處。鍼宜人器物。錢宜人實玉。而列之產業。案几杖扇麈尾臺意之類。宜人器物。而列之服飾。疾病宜入人部。而列之方術。夢魂魄亦宜入人部。而列之靈異。以及茱萸黃連人木部。芙容菱藤入草部。鴻之外又別出鴈。蚌之外又別出蛤。鶴之外別出黃鶴。馬之外別出騊駼。如斯之類。皆不免叢脞少緒。唐覲延州筆記。嘗摘其所載徐陵玉臺新詠序。謂以誄德爲累。傳譌自此書始。考劉熙釋名。誄者累也。累其德行而述之也。則詢書不誤。誤乃在覲。至王楙野客叢書。摘其以漢書長陵一抔土事。誤抔爲杯。收入杯門。又摘其蒲柳門中。收趙高束蒲爲脯事。云出史記。史記無此文。彭叔夏文苑英華辨證。亦摘其引梁君射白鴈事。云出莊子。莊子無其語。則皆中其失。然隋以前遺文祕籍。迄今十九不存。得此一書。尚略資考證。宋周必大校文苑英華。多引是集。而近代馮惟訥詩紀。梅鼎祚文紀。張溥百三家集。從此採出者尤多。亦所謂殘膏賸馥。沾溉百代者矣。<br/>
</p></div></body>
</html>