<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 谷音 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->谷音 二卷
</h2>
<!--ed:-->江蘇巡撫採進本
<p>
<!--no:-->元杜本編。本有淸江碧嶂集。已著錄。是編末有張榘跋。稱右詩一卷。凡二十三人。無名者四人。共一百首。明毛晉跋。則稱谷音二卷。宋末逸民詩也。凡二十有九人。詩百篇。此本上卷凡十人。詩五十首。下卷凡十五人。無名者五人。詩五十一首。當爲三十人。詩一百一首。與二跋皆不合。其釐爲二卷。亦不知始自何人也。毎人各載小傳。惟柯芝柯茂謙父子共一傳。楊應登楊零祖孫共一傳。凡小傳二十有八。其閒如王澮程自修冉琇元吉孟鯁。皆金元閒人。張璜以牙兵戰沒汪涯。以不草露布爲賈似道所殺。毛晉以爲皆宋逸民。亦約略大概言之耳。本所著淸江碧嶂集。詞意粗淺。不稱其名。而是集所錄。乃皆古直悲涼。風格遒上。無宋末江湖齷齪之習。其人又皆仗節守義之士。足爲詩重。王士禎論詩絕句曰。誰嗣篋中冰雪句。谷音一卷獨錚錚。其品題當矣。<br/>
</p></div></body>
</html>