<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十七 四書類存目 三經見聖編 一百八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十七
<!--sf:-->四書類存目
</font><h2>
<!--ti:-->三經見聖編 一百八十卷
</h2>
<!--ed:-->江蘇巡撫採進本
<p>
<!--no:-->明譚貞默撰。貞默字梁生。別號埽菴。嘉興人。崇禎戊辰進士。官至國子監祭酒。是編前有自序。結銜稱敕掌國子監整理祭器書籍等務。而不言祭酒。明史職官志亦無此稱。蓋明人杜撰之文也。其序稱六經無非孔經。而論語爲著。子思子之書。今名中庸大學者。實一中庸。統稱孔經編。孟子七篇。則曰孟經編。又言論語子夏述也。中庸。子思繼論語而作也。大學。卽中庸之後小半也。孟子。繼中庸而作也。中庸天命之謂性三句。接論語知命章。明是釋詁論語。讀予懷明德。而大學之道。在明明德。不膠自連。讀國不以利爲利。以義爲利。而孟子何必曰利。亦有仁義。不呼自應。今之所謂四書。實三書也云云。說殊穿鑿。至其詮釋支離。類皆因言求事。如以論語孝弟章。爲有子譏刺三家。巧言章。爲孔子評論老聃。皆率其胸臆。務與程朱牴牾。可謂敢爲異說者矣。卷中或稱默案。或自稱譚子。體例亦叢雜不一云。<br/>
</p></body>
</html>