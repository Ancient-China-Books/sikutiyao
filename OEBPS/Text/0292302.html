<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 淸波雜志 十二卷 別志 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->淸波雜志 十二卷
<!--ti:-->別志 三卷
</h2>
<!--ed:-->內府藏本
<p>
<!--no:-->宋周煇撰。煇字昭禮。邦彥之子。厲鶚宋詩紀事。附載馬曰琯之言曰。舊本淸波雜志。有張貴謨序。書中煇俱作燀。應從之。案是編爲影宋精本。書中俱作煇。張貴謨序亦存。恐曰琯所見者。或轉是譌本。煇自題曰淮海人。而兩浙名賢錄載之。書中有祖居錢塘後洋街語。則煇實自浙遷淮也。是書之末。有張斯中張訢陳晦楊寅張巖龔頤正徐似道等七跋。皆同時人。似道稱煇爲處士。然煇曾試宏詞奏名。見之書中。或當時未就官耶。別志又自稱嘗至金國。益不可解。或隨出使者行也。淸波爲杭州城門之名。紹興中煇寓其地。因以名書。所記皆宋人雜事。方回桐江續集。力詆其尊王安石之非。考書中稱煇之曾祖與安石爲中表。蓋親串之閒。不無回護。猶之王明淸揮塵諸錄。曲爲曾布解耳。知其私意所在則可。以此盡廢其書。則又門戶之見矣。是書原本十二卷。商濬稗海作三卷。蓋明人刊本。多好合併删削。不足爲異。諸跋竝稱二志。惟龔頤正跋作三卷。考宋人著書。率以前後別續新分爲五集。則別志之前。似乎當有後志。然別志中但稱前志。不及後志。嘉靖戊申姚舜牧跋。亦但稱雜志十二卷。別志二卷。則自明以來。惟此兩集。或頤正跋三字誤歟。<br/>
</p></div></body>
</html>