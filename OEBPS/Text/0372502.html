<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十六 別集類二十六 香屑集 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十六
<!--sf:-->別集類二十六
</font><h2>
<!--ti:-->香屑集 十八卷
</h2>
<!--ed:-->江蘇巡撫採進本
<p>
<!--no:-->國朝黃之雋撰。之雋字石牧。號𢈪堂。華亭人。康熙辛丑進士。官至右春坊右中允。是編皆集唐人之句爲香奩詩。凡古今體九百三十餘首。前有自序。亦集唐人文句爲之。凡二千六百餘言。集句爲詩。始晉傅咸。今載於藝文類聚者。皆寥寥數句。聲韻僅諧。劉勰明詩。不列是體。蓋繼之者無其人也。有唐一代。無格不備。而自韋蟾妓女續楚詞兩句之外。是體竟亦闕如。至北宋石延年王安石。閒以相角。而未入於集。孔武仲始以入集。而別錄成卷。尚未單行。南宋李龏之梅花衲翦綃集。文天祥之集杜詩。始別著錄。然卷帙亦無多。之雋是編。雖取諸家之成句。而對偶工整。意義通貫。排比聯絡。渾若天成。且惟第二卷無題五言長律中。重用杜甫二句。陸龜蒙二句。餘雖纚纚鉅篇。亦每人惟取一句。不相重複。且有疊韻不已。至於倒押前韻。而一一如自己出。可謂前無古人。後無來者。雖其詞皆豔冶。千變萬化。不出於綺羅脂粉之閒。於風騷正軌。未能有合。而就詩論詩。其記誦之博。運用之巧。亦不可無一之才矣。<br/>
</p></div></body>
</html>