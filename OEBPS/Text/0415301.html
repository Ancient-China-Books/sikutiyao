<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 崇古文訣 三十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->崇古文訣 三十五卷
</h2>
<!--ed:-->內府藏本
<p>
<!--no:-->宋樓昉撰。昉字暘叔。號迂齋。鄞縣人。紹煕四年進士。歷官守興化軍卒。追贈直龍圖閣。是集乃所選古文。凡二百餘首。陳振孫書錄解題。稱其大略如呂氏關鍵。而所錄自秦漢而下。至於宋朝。篇目增多。發明尤精。學者便之。所言與今本相合。惟書錄解題作五卷。文獻通考亦同。篇帙多寡迥異。疑傳寫者脫誤三十二字也。宋人多講古文。而當時選本存於今者。不過三四家。眞德秀文章正宗。以理爲主。如飲食惟取禦饑。菽粟之外。鼎俎烹和。皆在其所棄。如衣服惟取禦寒。布帛之外。黼黻章采。皆在其所捐。持論不爲不正。而其說終不能行於天下。世所傳誦。惟呂祖謙古文關鍵。謝枋得文章軌範。及昉此書而已。而此書篇目較備。繁簡得中。尤有裨於學者。蓋昉受業於呂祖謙。故因其師說。推闡加密。正未可以文皆習見而忽之矣。<br/>
</p></body>
</html>