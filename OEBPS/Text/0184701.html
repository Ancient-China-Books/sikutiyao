<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->史部四十五
<!--sf:-->史評類存目一
</font><h2>
<!--ti:-->小學史斷 二卷
<!--ti:-->續集 一卷
<!--st:-->通鑑總論 一卷
</h2><font size="-1">坿</font><p>
<!--no:-->宋南宮靖一撰。靖一字仲靖。自號坡山主人。南昌人。是書上起周平王。下迄五代。敍述史事。而裒集宋儒論斷。聯絡成文。所採讀史管見說齋講義爲多。通鑑及程朱語錄。呂祖謙集次之。至邵子之詩。亦摘句綴入。其他蘇洵父子之屬。則寥寥數則而已。知爲講學家也。前有端平丙申自序。其中持論最悖者。如謂始皇當別爲後秦。晉元帝當復姓牛氏。皆祖胡寅之說。不能糾正。蓋其書全取舊文。有如集句。遇先儒之論則收之。不敢有所異同故也。續集一卷。明廬陵晏彥文所編。宋元二代之事。附以遼金。又附以西夏安南。殊無義例。其以宋之南渡。爲道學之功。宋之不能恢復。由僞學之禁。又以理宗爲能尊周程。爲知復古帝王之治。其大旨以道學之盛衰。定帝王之優劣。而一切國計民生。皆視爲末務。視靖一原書。尤迂而寡當矣。是書舊無刊本。明嘉靖中。嘉興府知府趙瀛文。始爲授梓。而以陽節潘榮通鑑總論附焉。蓋鄉塾課蒙之本也。
</p><br/></div></body></html>