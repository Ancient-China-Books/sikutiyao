<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 南行集 四卷 東遊集 二卷 北觀集 四卷 山中集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->南行集 四卷
<!--ti:-->東遊集 二卷
<!--ti:-->北觀集 四卷
<!--ti:-->山中集 十卷
</h2>
<!--ed:-->浙江汪啓淑家藏本
<p>
<!--no:-->明邱雲霄撰。雲霄字凌漢。號止山。崇安人。官柳城縣知縣。南行集四卷。蓋自崇安至省會之作。分建安延津晉安三稾。東遊集二卷。蓋遊處州之作。故二卷皆題曰栝蒼稾。北觀集四卷。乃其入京時所作。自南遊北。故有楚稾越稾吳稾宋稾魯稾齊稾燕稾之分。以上三集。皆有詩而無文。獨山中集詩四卷外。又有文六卷。皆居武夷止止齋時所作也。四集之中。惟南行集編次最早。首有豐熙序。云邱子年方富而引志在遠。吾見其進。未見其止。當數十年後。乃可論定。其作序之歲。蓋嘉靖十一年甲午也。東遊集無序。不知何時所編。北觀山中二集。序皆題曰嘉靖丁未。則最後矣。案朱彝尊明詩綜。載雲霄所著名止止齋集。又引徐夢陽評。稱其詩雅澹勁古。景眞情得。今讀之信然。要之不肎蹈襲前人。異乎七子之派者也。又據雲霄門人李獻忠跋。稱雲霄所著。尚有西居集。西居者殆其官柳城時所作。今諸集俱在。惟闕是集。或藏弆者偶佚歟。<br/>
</p></div></body>
</html>