<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->集部三十九
<!--sf:-->總集類一
</font><h2>
<!--ti:-->六臣註文選 六十卷
</h2><p>
<!--no:-->案唐顯慶中李善受曹憲文選之學。爲之作註至開元六年。工部侍郎呂延祚。復集衢州常山縣尉呂延濟。都水使者劉承祖之子良。處士張詵呂向李周翰五人。共爲之註。表進於朝。其詆善之短。則曰忽發章句。是徵載籍。述作之由。何嘗措翰。使復精核註引。則陷於末學。質訪旨趣。則巋然舊文。祇謂攪心。胡爲析理。其述五臣之長。則曰相與三復乃詞。周知祕旨。一貫於理。杳測澄懷。目無全文。心無留意。作者爲志。森然可觀。觀其所言。頗欲排突前人。高自位置。書首進表之末。載高力士所宣口敕。亦有此書甚好之語。然唐李匡乂作資暇集。備摘其竊據善註。巧爲顛倒。條分縷析。言之甚詳。又姚寛西溪叢語。詆其註揚雄解嘲。不知伯夷太公爲二老。反駁善註之誤。王楙野客叢書。詆其誤敍王暕世系。以覽後爲祥後。以曇首之曾孫。爲曇首之子。明田汝成重刊文選。其子藝衡。又摘所註西都賦之龍興虎視。東都之乾符坤珍。東京賦之巨猾閒舋。蕪城賦之袤廣三墳諸條。今觀所註。迂陋鄙俚之處。尚不止此。而以空疏臆見。輕詆通儒。殆亦韓愈所謂蚍蜉撼樹者歟。其書本與善註別行。故唐志各著錄。黃伯思東觀餘論。尚譏崇文總目。誤以五臣註本。置李善註本之前。至陳振孫書錄解題。始有六臣文選之目。蓋南宋以來。偶與善註合刻。取便參證。元明至今。遂輾轉相沿。併爲一集。附驥以傳。蓋亦幸矣。然其疏通文意。亦閒有可採。唐人著述。傳世已稀。固不必竟廢之也。田氏刊本。頗有刪改。猶明人竄亂古書之習。此本爲明袁袠所刊。朱彝尊跋。謂從宋崇寧五年廣都裴氏本翻雕諱字闕筆尚仍其舊。頗足亂眞。惟不題鏤版訖工年月。以是爲別耳。錢曾讀書敏求記。稱所藏宋本五臣註。作三十卷。爲不失蕭統之舊。其說與延祚表合。今未見此本。然田氏本及萬歷戊寅徐成位所刻。亦均作三十卷。蓋或合或分。各隨刊者之意。但不改舊文。卽爲善本。正不必以卷數多寡。定其工拙矣。
</p><br/></div></body></html>