<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十三 別集類十三 劔南詩稾 八十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十三
<!--sf:-->別集類十三
</font><h2>
<!--ti:-->劔南詩稾 八十五卷
</h2>
<!--ed:-->內府藏本
<p>
<!--no:-->宋陸游撰。游有入蜀記。已著錄。是集末有嘉定十三年。游子朝請大夫知江州軍事子虡跋。稱游西泝僰道。樂其風土。有終焉之志。宿留殆十載。戊戌春正月。孝宗念其久外。趣召東下。然心未嘗一日忘蜀也。是以題其平生所爲詩卷。曰劔南詩稾。蓋不獨謂蜀道所賦詩也。又稱戊申己酉後詩。游自大蓬謝事歸山陰故廬。命子虡編次爲四十卷。復題其籖曰劔南詩續稾。自此至捐館舍。通前稾爲詩八十五卷。子虡假守九江。刊之郡齋。遂名曰劔南詩稾。<span class="jiazhu">案遂字文義未順。疑當作通。名曰劔南詩稾。</span>云云。則此本游之子虡所編。至跋稱游在新定時所編前稾。於舊詩多所去取。所遺詩尚七卷。不敢復雜之卷首。別其名曰遺稾者。<span class="jiazhu">案後村詩話。作別集七卷。蓋偶筆誤。</span>今則不可見矣。卷首又有淳熙十四年游門人鄭師尹序。稱其詩爲眉山蘇林所收拾。而師尹編次之。與子虡跋不同。蓋師尹所編。先別有一本。子虡存其舊序。冠於全集也。游詩法傳自曾幾。而所作呂居仁集序。又稱源出居仁。二人皆江西派也。然游詩淸新刻露。而出以圓潤。實能自闢一宗。不襲黃陳之舊格。劉克莊號爲工詩。而後村詩話載游詩。僅摘其對偶之工。已爲皮相。後人選其詩者。又略其感激豪宕沈鬱深婉之作。惟取其流連光景。可以剽竊移掇者。轉相販鬻。放翁詩派。遂爲論者口實。夫游之才情繁富。觸手成吟。利鈍互陳。誠所不免。故朱彝尊曝書亭集。有是集跋。摘其自相蹈襲者至一百四十餘聯。是陳因窠臼。游且不能自免。何況後來。然其託興深微。遣詞雅雋者。全集之內。指不勝屈。安可以選者之誤。併集矢於作者哉。今錄其全集。庶幾知劔南一派。自有其眞。非淺學者所可藉口焉。<br/>
</p></div></body>
</html>