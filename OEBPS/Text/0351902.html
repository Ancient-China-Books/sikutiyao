<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十 別集類二十 至正集 八十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十
<!--sf:-->別集類二十
</font><h2>
<!--ti:-->至正集 八十一卷
</h2>
<!--ed:-->河南巡撫採進本
<p>
<!--no:-->元許有壬撰。有壬字可用。湯陰人。延祐二年進士。歷官集賢大學士。中書左丞。兼太子左諭德。致仕卒。諡文忠。事蹟具元史本傳。有壬立朝五十年。三入政府。於國家大事。侃侃不阿。多有可紀。文章亦雄渾閎肆。饜切事理。不爲空言。稱元代館閣鉅手。所著至正集本一百卷。據其弟有孚圭塘小稾序云。門生集錄繕寫方畢。先生捐館。猶子太常博士楨。忽遭起遣。倉皇之際。輕身南行。書籍棄擲。稾亦俱亡。是其集自有壬旣歿。卽已淪佚無傳。明宏治閒。其五世孫容。刊行圭塘小稾時。亦末之見。故葉盛水東日記。載容嘗言先公至正集一百卷。遺失久矣。聞楊少師嘗收有副本。就叔簡少卿求之。少卿云。書籍在太和。有無未可知也。此本不知何時復出。而尚闕其十九卷。據黃虞稷千頃堂書目。所載卷數正同。蓋相傳祇有此本。其卽楊士奇家所藏歟。中如箋表傳狀書簡諸體竝闕。又有錄而失其辭者詩十一篇。樂府八篇。有孚序。又稱其論天下事。嘉言讜論。見至正集。而此本疏稾。實無一篇。則其散佚者亦復不少。然觀元史本傳。載有壬於泰定初言特捫德爾（原作帖木迭兒。今改正。）之子索南。（原作鎖南。今改正。）與聞大逆。乞正典刑。平章政事趙世延。受禍尤慘。爲辨冤復職。及上正始十事諸大端。皆見是集公移類中。亦足窺見崖略。而其論特克什（原作帖實。今改正。）之妹。勿令汙染宮壼。更人所難言。本傳顧未之及。是尤可以補史闕矣。<br/>
</p></body>
</html>