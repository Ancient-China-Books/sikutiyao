<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十六
<!--sf:-->道家類
</font><h2>
<!--ti:-->沖虛至德眞經解 八卷
</h2><p>
<!--no:-->宋江遹撰。遹自署杭州州學內舍生。始末未詳。是書乃所註列子。據舊刻標題。蓋經進之本。其稱沖虛至德眞經者。案唐書藝文志。天寶元年。詔號莊子爲南華眞經。列子爲沖虛眞經。文子爲通元眞經。亢倉子爲洞靈眞經。故有是名。其兼稱至德。據晁公武讀書志。宋景德中所加也。老莊二子。自王弼郭象作註後。著錄者不下百家。列子今尚僅存。註本之行於世者。張湛殷敬順以外。惟林希逸口義。及遹此書而已。此書焦竑國史經籍志。作二十卷。與今本不符。然今本首尾完具。不似闕佚。竑所著錄。大抵雜鈔史志書目。舛漏相仍。僞妄百出。所記卷數。不足憑也。張湛註詞旨簡遠。不尚繁詞。遹此註。則仿郭象註莊之體。擺落訓詁。自抒會心。領要標新。往往得言外之旨。其閒如周穆上篇。註云。穆王亦丹臺之舊侶也。謫降人閒。塵俗之氣。尚未深染。故能安栖聖境。此雖下乘之所居。豈胎生肉人所能到哉。殆似杜光庭林靈素輩語。未免自穢其書。考諸宋史。徵宗時始立三舍法。遹自稱曰內舍生。其當道君上號之日。作此以附和方士之局乎。又如楊朱篇。謂列子以禦寇爲名。蓋以閑先聖之道爲己任。湯問篇。解魏黑卵邱邴章來丹之名。曰黑者陰之色。卵者陰之類。魏者高顯之所。魏黑卵者老陰之象也。邴者明之盛。章者文之成。邱者中高之地。邱邴章者。老陽之象也。丹含陽來丹則少陽之方浸而長也云云。亦未免於穿鑿。然大致文詞都雅。思致玄遠。迥在林希逸書之上也。
</p><br/></div></body></html>