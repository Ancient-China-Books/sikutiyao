<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->永樂大典本

<div id="text"><font size="-1">
<!--fi:-->集部十一
<!--sf:-->別集類十一
</font><h2>
<!--ti:-->蘆川歸來集 十卷
<!--ti:-->附錄 一卷
</h2><p>
<!--no:-->宋張元幹撰。元幹字仲宗。自號眞隱山人。又曰蘆川老隱。周必大跋其送胡銓詞。稱長樂張元幹。睢陽王浚明。跋其幽嵓尊祖錄。則稱永福張仲宗。皆宋人之詞。莫詳孰是也。王明淸揮塵錄。記其以作詞送胡銓得罪除名。考卷末其孫欽臣跋語。稱得賀新郞詞二首眞蹟於銓之子。其說當信。然銓貶於紹興戊午。而集中上張丞相詩。稱罪放丙午末。歸來辛亥初。又自跋祭祖母劉氏文後。稱宣和元年八月。獲緣職事。道過墓下。則徽宗時已仕宦。欽宗時已貶謫。但不知嘗爲何官耳。元幹及識蘇軾。見所作蘇黃門帖跋。又從陳瓘游頗久。見所作了翁文集序。其結詩社同唱和者。則洪芻洪炎蘇堅蘇庠潘淳呂本中汪藻向子諲。,見所作蘇養直詩帖跋。而江端友王銍諸人。皆有贈答之作。劉安世游酢楊時李綱朱松諸人。皆爲題幽嵓尊祖錄。故其學尊元祐。而詆熙寧。詩文亦皆有淵源。其集今有鈔本。稱嘉定己卯。其孫欽臣所鋟。然跋稱誦上陳侍郞詩序。知挂冠之年甫四十一。鈔本無此篇。又曾季貍艇齋詩話。載元幹題瀟湘圖詩。鈔本亦無此篇。考胡仔苕溪漁隱叢話。稱嘗錄元幹之詩一卷。而元幹不自憶。則當時已不自收拾。疑欽臣所錄。本有佚失。然近本但有五言律詩一卷。七言律詩一卷。而無古體及絕句。知非完書。又跋米元暉瀑布軸。跋蘇養直絕句後。跋江天暮雨圖。跋江貫道古松絕句。乃收之題跋類中。亦似後人所竄亂。非其原本。及考永樂大典所載。則所佚諸篇。釐然具在。今裒集成帙。與鈔本互相勘校。删其重複。補其殘闕。定爲十卷。元幹詩格頗遵。雜文多禪家疏文道家靑詞。今從芟削。然其題跋諸篇。則具有蘇黃遺意。蓋耳目漸染之故也。鈔本末有幽嵓尊祖錄一卷。乃記其爲祖母外家置祭田事。附以同時諸人題跋。中多元祐名臣之筆。亦仍其舊第。併附錄焉。
</p><br/></div></body></html>