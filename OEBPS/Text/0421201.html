<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 文章辨體彙選 七百八十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->文章辨體彙選 七百八十卷
</h2>
<!--ed:-->浙江巡撫採進本
<p>
<!--no:-->明賀復徵編。復徵字仲來。丹陽人。是書首無序目。書中有復徵自著道光和尚述云。先憲副昔宦夔門。時爲天啓甲子六月。越歳乙丑。予入蜀。悉其事。先憲副爲郎南都。嗣後入粤歸吳。又云。先宮保中泠公請師演說金剛經。又吳吟題詞云。辛未秋。家大人粤西命下。予以病侍行。考丹陽賀氏一家登科名者。邦泰。嘉靖己未進士。邦泰孫世壽。萬歷庚戌進士。官總督倉場戸部尚書。世壽子王盛。崇禎戊辰進士。按之復徵所序祖父官階年月。倶不相合。又毎册首有晉江黃氏父子藏書印記。而千頃堂書目乃不載是編。均莫詳其故也。復徵以吳訥文章辨體所收未廣。因別爲蒐討。上自三代。下逮明末。分列各體。爲一百三十二類。毎體之首。多引劉勰文心雕龍及吳訥徐師曾之言。閒參以己說。以爲凡例。其中有一體而兩出者。如祝文後旣附致語。後復有致語一卷。是也。有一體而強分爲二者。如旣有上書。復有上言。僅收賈山至言一篇。旣有墓表。復有阡表。僅收歐陽修瀧岡阡表一篇。記與紀事之外。復有記。雜文之外。復有雜著。是也。有一文而重見兩體者。如王裦僮約。一見約。再見雜文。沈約修竹彈甘蕉文。一見彈事。再見雜文。孔璋請代李邕表。一見表。再見上書。孫樵書何易于事。一見表。再見紀事。是也。又於金元之文。所收過略。而後人擬仿僞撰之作。如張飛新都縣眞多山銘之類。乃概爲收入。未免失於別裁。意其卷帙旣繁。稾本初脫。未經刊定。不能盡削繁蕪。然其別類分門。搜羅廣博。殆積畢生心力。鈔撮而成。故墜典祕文。亦往往有出人耳目之外者。且其書祇存鈔本。傳播甚稀。錄而存之。固未始非操觚家由博返約之一助爾。<br/>
</p></div></body>
</html>