<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 易圖明辨 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部六
<!--sf:-->易類六
</font><h2>
<!--ti:-->易圖明辨 十卷
</h2>
<!--ed:-->浙江巡撫採進本
<p>
<!--no:-->國朝胡渭撰。渭原名渭生。字朏明。號東樵。德淸人。是書專爲辨定圖書而作。初陳搏推闡易理。衍爲諸圖。其圖本準易而生。故以卦爻反覆研求。無不符合。傳者務神其說。遂歸其圖於伏羲。謂易反由圖而作。又因繫辭河圖洛書之文。取大衍算數。作五十五點之圖。以當河圖。取乾鑿度太乙行九宮法。造四十五點之圖。以當洛書。其陰陽奇偶。亦一一與易相應。傳者益神其說。又眞以爲龍馬神龜之所負。謂伏羲由此而有先天之圖。實則唐以前書絶無一字之符驗。而突出於北宋之初。夫測中星而造儀器。以驗中星無不合。然不可謂中星生於儀器也。候交食而作算經。以驗交食無不合。然不可謂交食生於算經也。由邵子以及朱子亦但取其數之巧合。而未暇究其太古以來從誰授受。故易學啓蒙。及易本義前九圖。皆沿其說。同時袁樞薛季宣。皆有異論。然考宋史儒林傳。易學啓蒙。朱子本屬蔡元定創稾。非所自撰。晦菴大全集中載答劉君房書。曰啓蒙本欲學者且就大傳所言卦畫蓍數推尋。不須過爲浮說。而自今觀之。如河圖洛書。亦不免倘有剩語。至於本義卷首九圖。王懋竑白田雜著。以文集語類。鉤稽參考。多相矛盾。信其爲門人所依附。其說尤明。則朱子當日。亦未嘗堅主其說也。元陳應潤作爻變義蘊。始指先天諸圖。爲道家假借易理。以爲脩煉之術。吳澄歸有光諸人。亦相繼排擊。各有論述。國朝毛奇齡作圖書原舛編。黃宗羲作易學象數論。黃宗炎作圖書辨惑。爭之尤力。然皆各據所見。抵其罅隙。尚未能窮溯本末。一一抉所自來。渭此書卷一辨河圖洛書。卷二辨五行九宮。卷三辨周易參同。先天太極。卷四辨龍圖易數鉤隱圖。卷五辨啓蒙圖書。卷六卷七辨先天古易。卷八辨後天之學。卷九辨卦變。卷十辨象數流弊。皆引據舊文。互相參證。以箝依託者之口。使學者知圖書之說。雖言之有故。執之成理。乃脩鍊術數二家旁分易學之支流。而非作易之根柢。視所作禹貢錐指。尤爲有功於經學矣。<br/>
</p></body>
</html>