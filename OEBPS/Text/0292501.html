<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 聞見後錄 三十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->聞見後錄 三十卷
</h2>
<!--ed:-->江西巡撫採進本
<p>
<!--no:-->宋邵博撰。博字公濟。伯溫子也。是編蓋續其父書。故曰後錄。其中論復孟后諸條。亦有與前錄重出者。然伯溫所記。多朝廷大政。可裨史傳。是書兼及經義史論詩話。又參以神怪俳諧。較前錄頗爲瑣雜。又伯溫書盛推二程。博乃排程氏而宗蘇軾。觀所記游酢謝良佐之事。知康節沒後。程氏之徒。欲尊其師而抑邵。故博有激以報之。蓋怙權者務爭利。必先合力以攻異黨。異黨旣盡。病利之不獨擅。則同類復相攻。講學者務爭名。亦先合力以攻異黨。異黨旣盡。病民之不獨擅。則同類亦相攻。固勢之必然。不足怪也。至其彙輯疑孟諸說。至盈三卷。證碧雲騢眞出梅堯臣手。記王子飛事。稱佛法之靈。記湯保衡事。推道教之驗。論晏殊薄葬之非。詆趙鼎宗洛學之謬。皆有乖邵子之家法。他若以元稹詩作黃巢之類。引據亦頗疏略。惟其辨宣仁之誣。載司馬光集外章疏之類。可資考訂。議通鑑削屈原之非。駁王安石取馮道之謬。辨伊川易傳非詆垂簾。證紹興玉璽實非和璧。論皆有見。談詩亦多可採。宋人說部。完美者稀。節取焉可矣。<br/>
</p></div></body>
</html>