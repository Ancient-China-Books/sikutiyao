<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十八 別集類存目二 逃虛子集 十一卷 類稾補遺 八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十八
<!--sf:-->別集類存目二
</font><h2>
<!--ti:-->逃虛子集 十一卷
<!--ti:-->類稾補遺 八卷
</h2>
<!--ed:-->浙江范懋柱家天一閣藏本
<p>
<!--no:-->明姚廣孝撰。廣孝長洲人。初爲僧。名道衍。字斯道。洪武中以僧宗泐薦。選侍燕邸。燕王謀逆。資其策力居多。篡立之後。乃使復姓賜今名。爵至資善大夫。太子少師。封榮國公。然迄未改僧服。事蹟具明史本傳。廣孝爲高啓北郭十友之一。所著初名獨菴集。沒後吳人合刻其詩文曰逃虛子集。後又掇拾放佚。謂之補遺。其詩淸新婉約。頗存古調。然與嚴嵩鈐山堂集。同爲儒者所羞稱。是非之公。終古不可掩也。附載道餘錄二卷。持論尤無忌憚。姑蘇志曰。姚榮國著道餘錄。專詆程朱。少師亡後。其友人張洪謂人曰。少師與我厚。今死矣。無以報之。但每見道餘錄。輒爲焚棄云云。是其書之妄謬。雖親暱者不能曲諱矣。<br/>
</p></div></body>
</html>