<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十九 春秋類四 春秋四傳糾正 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋四傳糾正 一卷
</h2>
<!--ed:-->浙江巡撫採進本
<p>
<!--no:-->國朝俞汝言撰。康熙丙辰。汝言春秋平義始脫稾。是歲之夏。復續作此書。以綜括大旨。相傳其晚年失明。口授而成之者也。書中摘列春秋三傳。及胡安國傳之失。隨事辨正。區爲六類。一曰尊聖而忘其僭。計八條。二曰執理而近於迂。計十五條。三曰尚異而隣於鑿。計二十三條。四曰臆測而近於誣。計四十三條。五曰稱美而失實情。計八條。六曰摘瑕而傷鍥刻。計六條。末附春王正月辨一篇。申左氏公羊孔安國鄭元之說。明周正改時改月。春秋正朔皆從周。其中如華督奪孔父之妻。齊桓因蔡姬而侵蔡。史家簡策相傳。必有所據。卽就傳文而論。亦無以斷其必不然。汝言皆以爲臆測近誣。轉未免自蹈臆測。又公羊襃齊襄之復讐。固爲謬戾。然紀侯譖齊哀公於周。至於見烹。則實有其事。汝言乃謂語言之故。不足爲讐。亦不甚可解。至春王正月辨中。謂左傳王周正月句。王周二字。猶漢稱皇漢。宋稱皇宋之義。則不知正月正歲。竝見周禮。兼用夏正。實亦王制。故特言王周正月。明非夏時。無庸牽引漢宋。橫生曲說。又一行衞朴推驗春秋日食。皆合於建寅一條。汝言無以難之。遂泛謂不足深據。不知日月交食。推朔望不推時令。建子建寅。食限無殊。一語可明。亦不必顢頇其說。如斯之類。雖或閒有小疵。然六類之中。大抵皆立義正大。持論簡明。一卷之書。篇帙無幾。而言言皆治春秋者之藥石。亦可謂深得經意者矣。<br/>
</p></div></body>
</html>