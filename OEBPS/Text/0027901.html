<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十四 書類存目二 古文尚書考 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十四
<!--sf:-->書類存目二
</font><h2>
<!--ti:-->古文尚書考 一卷
</h2>
<!--ed:-->編修程晉芳家藏本
<p>
<!--no:-->國朝陸隴其撰。隴其字稼書。平湖人。康熙庚戌進士。官嘉定靈壽二縣知縣。行取御史。雍正二年。從祀孔子廟庭。乾隆二年。賜諡淸獻。是書原載隴其三魚堂集中。曹溶學海類編。始摘錄別行。大旨惟據朱子告輔廣之言。以申古文尚書非僞。然朱子語錄曰。書序恐不是孔安國所作。只是魏晉時文字。又曰孔氏書傳。某疑決非安國所注。恐是魏晉閒人。託安國爲名。與毛公詩傳大段不同。又曰傳之子孫。以貽後代。漢時無這般文章。嘗疑安國書是假書。漢儒訓釋文字。有疑則闕。此却盡釋之。豈有千百年前人說底話。收拾於灰燼屋壁之中。興口傳之餘。更無一字譌舛。況孔書至東晉方出。前此諸儒。皆不曾見。可疑之甚。然則朱子辨古文非眞。不一而足。未可據輔廣所記一條。遂謂他弟子所記。皆非朱子語也。<br/>
</p></div></body>
</html>