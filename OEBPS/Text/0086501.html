<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 龍龕手鑑 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->龍龕手鑑 四卷
</h2>
<!--ed:-->浙江吳玉墀家藏本
<p>
<!--no:-->遼僧行均撰。行均字廣濟。俗姓于氏。晁公武讀書志。謂此書卷首僧智光序。題云統和十五年丁酉七月一日。沈括夢溪筆談。乃謂熙寧中有人自契丹得此書。入傅欽之家。蒲傳正取以刻版。其序末舊云重熙二年五月序。蒲公削去之云云。今案此本爲影鈔遼刻。卷首智光原序尚存。其紀年實作統和。不作重熙。與晃公武所說相合。知沈括誤記。又文獻通考。載此書三卷。而此本實作四卷。智光原序。亦稱四卷。則通考所載。顯然誤四爲三。殆皆隔越封疆。傳聞紀載。故不免失實歟。其書凡部首之字。以平上去入爲序。各部之字。復用四聲列之。後南宋李燾。作說文五音韻譜。實用其例而小變之。每字之下。必詳列正俗今古。及或作諸體。則又行均因唐顏元孫干祿字書之例。而小變之者也。所錄凡二萬六千四百三十餘字。註一十六萬三千一百七十餘字。幷註總一十八萬九千六百一十餘字。於說文玉篇之外。多所搜輯。雖行均尊其本教。每引中阿含經賢愚經中諸字。以補六書所未備。然不專以釋典爲主。沈括謂其集佛書中字。爲切韻訓詁。殊屬不然。不知括何以云爾也。括又謂契丹書禁至嚴。傳入別國者。法皆死。故有遼一代之遺編。諸家著錄者頗罕。此書雖頗參俗體。亦閒有舛譌。然吉光片羽。幸而得存。固小學家所宜寶貴也。<br/>
</p></body>
</html>