<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十八 春秋類三 春秋事義全考 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十八
<!--sf:-->春秋類三
</font><h2>
<!--ti:-->春秋事義全考 十六卷
</h2>
<!--ed:-->浙江巡撫採進本
<p>
<!--no:-->明姜寶撰。寶有周易傳義補疑。已著錄。明史藝文志。朱彝尊經義考。俱載是書二十卷。而此少四卷。然檢其篇帙。未見有所闕佚。疑或別有附錄而佚之歟。其大旨雖以胡傳爲本。而亦頗參以己意。襄公昭公以下。胡傳多闕。亦胥爲補葺。中閒地名。以今證古。雖閒有考訂。皆無以甚異於諸家。惟向來說春秋者。以筆削襃貶爲例。故如王不稱天。公不書卽位之類。皆謂孔子有意貶絕。是襃譏之法。且將上施於君父。揆諸聖人明倫垂教之本意。當必不然。寶獨謂孔子於周王魯侯。事有非者。直著其非而已。後人說經。用惡字罪字譏貶字。皆非聖人之意。其言明白正大。爲啖趙以來所未及。可謂闡筆削之微意。立名教之大防。雖頗近科舉之學。不以害其宏旨也。<br/>
</p></body>
</html>