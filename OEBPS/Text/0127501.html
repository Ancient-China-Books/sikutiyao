<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部十四 傳記類二 敬鄉錄 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部十四
<!--sf:-->傳記類二
</font><h2>
<!--ti:-->敬鄉錄 十四卷
</h2>
<!--ed:-->浙江汪啓淑家藏本
<p>
<!--no:-->元吳師道撰。師道有戰國策校註。已著錄。是編以宋婺守洪遵東陽志所記人物。尚有遺漏。因蒐錄舊聞。以補其闕。始自梁朝。迄於宋末。每人先次其行略。而附錄其所著詩文。亦有止著其目者。或已散佚。或從删汰也。明正德閒。金華守趙鶴。有金華文統十三卷。蓋以是錄爲藍本。然鶴所編次。往往重複舛漏。如此錄載潘良貴矯齋記。靜勝齋記。答雷公達書。君子有三戒說四篇。而文統止載矯齋記及雷公達書二篇。删汰漫無義例。殊不及師道本書。又如宋方符所編宗忠簡遺集。師道謂不及見。故集中封事諸篇。此錄不載。然此錄有贈雞山陳七四秀才五言一首。方符所編。轉未之及。則零篇散什。藉以存者不少矣。至所編輯宋人小傳。猶在宋史未成以前。故記載多有異同。若謂梅執禮密與諸將謀奪萬勝門。夜入金營。劫二帝歸。范瓊以爲無益。獨吳革與趙子方結軍民得衆數萬。王時雍徐秉哲聞之懼。使瓊泄謀於金師。宋史及東都事略本傳俱不載。僅略見三朝北盟會編中。惟此書言之頗悉。又若宋史載嘉定十四年三月丁亥。金師破黃州。知州事何大節棄城遁死。己亥金師陷蘄州。知州事李誠之死之。是錄載李誠之死事。與宋史合。而於何大節之遁。則引劉克莊答傅諫議伯成書。辨大節初護齊安官吏士民過武昌。復自還齊安固守。半月城破。金師擁入。大節死於赤壁磯下。則大節實未嘗遁。此事與史頗異。亦可以資考證。元好問中州集。以詩存史。爲世所重。師道此書。殆與相埒。以其因人物以存文章。非因文章以存人物。與好問體例略殊。故隸之於傳記類焉。<br/>
</p></div></body>
</html>