<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十六 雜家類存目三 簡籍遺聞 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十六
<!--sf:-->雜家類存目三
</font><h2>
<!--ti:-->簡籍遺聞 二卷
</h2>
<!--ed:-->浙江范懋柱家天一閣藏本
<p>
<!--no:-->明黃溥撰。溥鄞縣人。黃潤玉之孫也。仕履未詳。是書多紀明代軼聞。亦閒考證古事。如謂胡一桂十七史纂要第三卷。乃董鼎之作。張光啓宋鑑節要。劉定之宋論。邱濬世史正綱。程敏政受終考。皆未檢刻本所題。誤引爲胡說。謂謝鐸尊鄉錄漏胡三省名。辨秀州刺客爲韓琦事。記欒肇作四書駁引季康子問弟子好學一節。辨君問稱孔子對曰之例。辨元祐幸學詩同異。辨金川玉屑集僞本三可疑。論夾註書字本杜荀鶴詩。辨金忠諡忠襄非易名之禮。辨程端學集誤以佽飛都副兵馬使黃晟爲古斬蛟之佽飛。皆有依據。而委巷叢談。時復濫載。如記明太祖謂六經爲五穀。琵琶記爲珍羞記。元順帝爲宋後記。成祖纂修五經四書性命格言。及古人行孝爲善事。名永樂大典。記成祖徐后迷其葬處。賴老卒以朽木識之。乃尋求而得。謂戴良私遁。捕得鎖肩骨而死。謂明惠帝自田州解入京時。其祖目擊。謂楊士奇以昭字爲仁宗廟號。以宣字爲宣宗諡。乃以霍光之推昭立宣自比。皆荒唐無據之談。至記李淸照事一條。云趙抃子婦一條。又云趙挺之子婦。隔數頁而矛盾。尤失檢矣<br/>
</p></div></body>
</html>