<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 別本韓文考異 四十卷 外集 十卷 遺文 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三
<!--sf:-->別集類三
</font><h2>
<!--ti:-->別本韓文考異 四十卷
<!--ti:-->外集 十卷
<!--ti:-->遺文 一卷
</h2>
<!--ed:-->兩江總督採進本
<p>
<!--no:-->宋王伯大編。伯大字幼學。號畱耕。福州人。嘉定七年進士。理宗朝官至端明殿學士。拜參加政事。事蹟具宋史本傳。伯大以朱子韓文考異。於本集之外。別爲卷帙。不便尋覽。乃重爲編次。離析考異之文。散入本集各句之下。刻於南劍州。又採洪興祖年譜辨證。樊汝霖年譜註。孫汝聽解韓醇解祝充解爲之音釋。附於各篇之末。厥後麻沙書坊。以註釋綴於篇末。仍不便檢閱。亦取而散諸句下。蓋伯大改朱子之舊第。坊賈又改伯大之舊第。已全失其初。卽卷首題朱文公校昌黎先生集凡例十二條者。勘驗其文。亦伯大重編之凡例。非朱子考異之凡例。流俗相傳。執此爲朱子之本。實一誤且再誤也。據李光地翻刻宋版考異跋。此本之舛譌遺漏。不一而足。蓋屢次重編。不能一一淸整。勢所必然。然註附句下。較與文集別行者。究屬易觀。今錄光地所刻十卷之本。以存舊式。仍錄此本。以便參稽。自宋以來。經典釋文。史記索隱。均於原書之外。別本各行。而監本經史。仍兼行散入句下之本。是卽其例矣。<br/>
</p></div></body>
</html>