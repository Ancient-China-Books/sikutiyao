<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十八 政書類二 大金集禮 四十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十八
<!--sf:-->政書類二
</font><h2>
<!--ti:-->大金集禮 四十卷
</h2>
<!--ed:-->兩淮馬裕家藏本
<p>
<!--no:-->不著撰人名氏。亦不著成書年月。據黃虞稷千頃堂書目。蓋明昌六年禮部尚書張瑋等所進。今考書中紀事。斷至大定。知爲章宗時書。虞稷所載。當不誤也。其書分類排纂。具有條理。自尊號册諡。以及祠祀朝會燕饗諸儀。燦然悉備。以金史諸志相校。其藍本全出於此。而志文援引舛漏。失其本意者頗多。若祭方丘儀。是書有前祭二日太尉告廟之儀。而金史遺落不載。又金史云設饌幕於內壝東門之外道北。南向。考之此書。則陳設饌幕。乃有東門西門二處。蓋壇上及神州。東方南方之饌。陳於東門外。西方北方之饌。陳於西門外。金史獨載設於東門外者。于禮爲舛。如斯之類。不一而足。非得此書。無以知史志之疎謬也。則數金源之掌故者。此爲總匯矣。惟第十卷載夏至日祭方丘儀。而圜丘郊天儀獨闕。考金史自天德以後。並祀南北郊。大定明昌。其制漸備。編書者旣載北郊儀注。不應反遺南郊。蓋傳寫脫佚。非原書有所不備也。<br/>
</p></div></body>
</html>