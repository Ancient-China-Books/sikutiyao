<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部九 易類存目三 易經詳說 無卷數</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部九
<!--sf:-->易類存目三
</font><h2>
<!--ti:-->易經詳說 無卷數
</h2>
<!--ed:-->山東巡撫採進本
<p>
<!--no:-->國朝冉覲祖撰。覲祖字永光。中牟人。康熙辛未進士。改庶吉士。是書兼用程傳本義。謂朱子分象占。程傳說理。二書不可偏廢。故兼取二家之說。低一格以別於經。又采諸儒之說。互相發明者。再低一格。以別於二家。覲祖時有所見。亦附著焉。其中亦閒有與朱子異者。如朱子謂左傳穆姜筮。遇艮之八。法宜以係小子失丈夫爲占。而史妄引彖辭爲非。覲祖則謂艮卦只二不變。當爲隨。既以二爲八。則非六二矣。當以彖辭爲是。史非妄也。又謂文王八卦方位。未必分配父母男女。較量卦畫陰陽。朱子從後推論。未必是文王當日之意。又不取卦變之說。蓋大旨不出程朱。而小節則兼采諸論也。至所論卦變。謂來知德爲姚江之支派餘裔。創立異說。以翻程朱傳義之案。考王守仁未嘗講易。知德亦不傳姚江之學。黃宗羲明儒學案。列之諸儒案中。謂其與陽明相異。而惜其獨學無朋。師心自用。可爲明證。覲祖以門戸餘習。見近似者而咻之。亦考之未審耳。<br/>
</p></div></body>
</html>