<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 文苑英華辨證 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->文苑英華辨證 十卷
</h2>
<!--ed:-->內府藏本
<p>
<!--no:-->宋彭叔夏撰。叔夏廬陵人。自署曰郷貢進士。其始末未詳。江西通志。亦但列其名於紹煕壬子郷擧條下。不爲立傳。蓋已無考矣。是書蓋因周必大所校文苑英華而作。考必大平園集。有文苑英華跋曰。孝宗皇帝欲刻江鈿文海。臣奏其去取差謬。不足觀。乃詔館閣裒集皇朝文鑑。臣因及文苑英華雖祕閣有本。然舛誤不可讀。俄聞傳旨取入。遂經乙覽。時御前置校正書籍一二十員。往往妄加塗註。繕寫裝飾。付之祕閣。頃嘗屬荊帥范仲藝。筠倅丁介。稍加校正。晚幸退休。求別本與士友詳議。疑則闕之。惟是元修書非出一手。叢脞重複。首尾衡決。一詩或析爲二。二詩或合爲一。姓名差互。先後顛倒。不可勝計。其中賦多用員來。非讀泰誓正義。安知今日之云字乃員之省文。以堯韭對舜榮。非讀本草註。安知其爲菖蒲。又如切磋之磋。馳驅之驅。挂帆之帆。仙裝之裝。廣韻各有側音。而流俗改切磋爲效課。以駐易驅。以席易帆。以仗易裝。今皆正之。詳註逐篇之下。不復徧擧。始於嘉泰初年。至四年秋訖工云云。是書之首。亦有嘉泰四年叔夏自序。稱益公先生。退老邱園。命以校讎考訂。商搉用功爲多。散在本文。覽者難徧。因薈稡其說。以類而分。各擧數端。不復具載云云。則必大所稱與士友詳議者。蓋卽叔夏。故與必大校本。同以嘉泰四年成書也。所分諸類。一曰用字。爲目凡三。二曰用韻。爲目凡二。三曰事證。無子目。四曰事誤。爲目凡二。五曰事疑。無子目。七曰人名。爲目凡五。八曰官爵。爲目凡三。九曰郡縣。爲目凡三。十曰年月。爲目凡四。十一曰名氏。爲目凡三。十二曰題目。爲目凡二。十三曰門類。無子目。十四曰脫文。爲目凡四。十五曰同異。十六曰離合。十七曰避諱。十八曰異域。十九曰烏獸。二十曰草木。均無子目。二十一曰雜錄。爲目凡五。其中如磋驅帆裝諸字。與必大所擧者合。然序文稱小小異同。在所弗錄。原註頗略。今則加詳。其未註者。仍附此篇。則視必大原本。亦多所損益矣。文苑英華。本繼文選而作。於唐代文章。採摭至備。號爲詞翰之淵藪。而卷帙旣富。牴牾實多。在宋代已無善本。近日所行。又出明人所重刊。承訛踵謬。抑又甚矣。叔夏此書。考核精密。大抵分承譌當改。別有依據不可妄改。義可兩存不必遽改三例。中如杜牧請追尊號表。以高宗伐鬼方。爲出尚書。顯然誤記。而叔夏疑是逸書。未免有持疑不決之處。然其用意謹嚴。不輕點竄古書。亦於是可見矣。<br/>
</p></div></body>
</html>