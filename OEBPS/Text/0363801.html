<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十四 別集類二十四 未軒文集 十二卷 補遺 二卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十四
<!--sf:-->別集類二十四
</font><h2>
<!--ti:-->未軒文集 十二卷
<!--ti:-->補遺 二卷
<!--ti:-->附錄 一卷
</h2>
<!--ed:-->江蘇巡撫採進本
<p>
<!--no:-->明黃仲昭撰。仲昭有八閩通志。已著錄。是集爲其門人劉節所編。凡文六卷。詩五卷。詞一卷。而以碑文墓誌銘附之。仲昭官編修時。與章懋莊㫤。竝以疏爭元宵煙火事。廷杖謫官。當時有翰林三君子之目。後懋與㫤。竝以聚徒講學爲事。而仲昭獨刻意紀述。八閩通志。延平府志。邵武府志。南平縣志。興化府志。皆所編錄。故楓山定山之名。滿於天下。仲昭幾爲所掩。然三人氣節相同。居官淸介相同。文章質實亦略相同。未可以仲昭篤志勵行。不作語錄。遂分優劣於其閒也。林瀚作仲昭墓誌。稱其作爲文章。渾厚典重。無艱深聱磽之語。鄭岳莆陽文獻傳。亦稱其有未軒集若干卷。文詞典雅。今觀其集。雖尚沿當日平實之格。而人品旣高。自無鄙語。頡頏於作者之閒。正不以坦易爲嫌矣。<br/>
</p></div></body>
</html>