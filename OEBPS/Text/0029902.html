<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十五 詩類一 詩補傳 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十五
<!--sf:-->詩類一
</font><h2>
<!--ti:-->詩補傳 三十卷
</h2>
<!--ed:-->浙江范懋柱家天一閣藏本
<p>
<!--no:-->舊本題曰逸齋撰。不著名氏。朱彝尊經義考。云宋史藝文志有范處義詩補傳三十卷。卷數與逸齋本相符。明朱睦㮮聚樂堂書目。直書處義名。當有證據。處義金華人。紹興中登張孝祥。榜進士云云。則此書爲處義所作。逸齋蓋其自號也。大旨病諸儒說詩。好廢序以就己說。故自序稱以序爲據。兼取諸家之長。揆之性情。參之物理。以平易求古詩人之意。又稱文義有闕。補以六經史傳。詁訓有闕。補以說文篇韻。蓋南宋之初。最攻序者鄭樵。最尊序者則處義矣。考先儒學問。大抵淳實謹嚴。不敢放言高論。宋人學不逮古。而欲以識勝之。遂各以新意說詩。其閒剔抉疏通。亦未嘗無所闡發。而末流所極。至於王柏詩疑。乃併舉二南而刪改之。儒者不肯信傳。其弊至於誣經。其究乃至於非聖。所由來者漸矣。處義篤信舊文。務求實證。可不謂古之學者歟。至詩序本經師之傳。而學者又有所附益。中閒得失。蓋亦相參。處義必以爲尼山之筆。引據孔叢子。既屬僞書。牽合春秋。尤爲旁義。矯枉過直。是亦一瑕。取其補偏救弊之心可也。<br/>
</p></body>
</html>