<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋名號歸一圖 二卷
</h2><p>
<!--no:-->蜀馮繼先撰。陳振孫書錄解題。載是書所列人名。周一魯二齊三晉四楚五鄭六衞七秦八宋九陳十蔡十一曹十二吳十三邾十四𣏌十五莒十六滕十七薛十八許十九雜小國二十。崇文總目。謂其以官諡名字。裒附初名之左。文獻通考引李燾云。昔丘明傳春秋。於列國君臣之名字。不一其稱。多者或至四五。始學者蓋病其紛錯難記。繼先集其同者爲一百六十篇。以是二端推之。是繼先舊本。本爲旁行斜上。如表譜之體。故以圖爲名。而分至一百六十篇也。今本目次。與振孫所言合。其每一人爲一條。旣非裒附初名之左。亦無所謂一百六十篇者。與崇文總目。及李燾所說迥異。案岳珂雕印相臺九經例云。春秋名號歸一圖二卷。刻本多譌錯。嘗合京杭建蜀本參校。有氏名異同。實非一人而合爲一者。有名字若殊。本非二人而析爲二者。有自某國適他國。而前後互見者。有稱某公與某年。而經傳不合者。或以傳爲經。或以注爲傳。或偏旁疑似。而有亥豕之差。或行款牽連。而無甲乙之別。今皆訂其譌謬。且爲分行以見別書。然則今本蓋珂所刊定移易。非復李燾以前之舊本。觀燾所稱宋大夫莊堇秦右大夫詹。傳未始有父字。而繼先輒增之。若子韓晳者。蓋齊頃公孫。世族譜與傳同。而繼先獨以爲韓子晳。與楚鄭二公孫黑共篇。今檢驗此本。皆無此文。則爲珂所削改明矣。
</p><br/></div></body></html>