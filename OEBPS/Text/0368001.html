<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮馬裕家藏本

<div id="text"><font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->備忘集 十卷
</h2><p>
<!--no:-->明海瑞撰。瑞有元祐黨人碑考。已著錄。案明史藝文志。載海瑞文集七卷。國朝廣東鹽運使。故城賈棠與邱濬集合刻者止六卷。是編載瑞所行條式申參之文。較爲全備。乃康熙中瑞六代孫廷芳重編。原跋云共一十二卷。分爲十册。今考此本册數。與跋相合。然每册止一卷。實止十卷。較原跋尚闕二卷。未喻其故也。瑞生平學問以剛爲主。故自號剛峯。其入都會試時。卽上平黎疏。爲戶部主事時。上治安疏。戇直無隱。觸世宗怒下詔獄。然世宗覆閱其疏。亦感動太息。至擬之於比干。後巡撫應天。銳意興革。裁抑豪強。惟以利民除害爲事。而矯枉過直。或不免一偏。如集中畢戰問井地論。力以井田爲可行。謂天下治安。必由於此。蓋但覩明代隱匿兼幷之弊。激爲此說。而不自知其不可通。然其孤忠介節。實人所難能。故平日雖不以文名。而所作勁氣直達。偘偘而談。有凜然不可犯之槩。當嘉隆閒士風頹薾之際。切墨引繩。振頑醒聵。誠亦救時之藥石。滌穢解結。非大黃芒硝。不能取效。未可以其峻利疑也。
</p><br/></div></body></html>