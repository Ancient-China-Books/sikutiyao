<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十 兵家類存目 將鑑論斷 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十
<!--sf:-->兵家類存目
</font><h2>
<!--ti:-->將鑑論斷 十卷
</h2>
<!--ed:-->兩淮鹽政採進本
<p>
<!--no:-->舊本題宋戴少望撰。考沈光作戴溪岷隱春秋傳序。稱其字曰少望。則此書當爲溪作。然溪以淳熙五年登第。開禧中尚官資善堂說書。而此書自序。題紹興辛酉。爲高宗十一年。下距其登第之歲三十八年。距開禧元年。更六十五年。溪不應如是之老壽。疑別一人。其名偶與溪字同也。是書採輯古來善用兵者。始於孫武。終於郭崇韜。凡九十三人。各以時代爲次。每人之下。皆以一語標目。評其得失。而反覆論其所以然。大抵多爲南渡後時事而發。如第一條詆孫武之徒能滅楚。終於恃強以亡吳。蓋隱以比金兵破汴之事。第二條稱范蠡能復吳讎。爲春秋大夫第一。則又隱激諸將恢復之心。而耿弇一條。竇憲一條。尤三致意焉。然大旨主於尚仁義。賤權謀。尊儒者。抑武臣。至以能讀三略之書者。始可以立功。則又衣冠而拯焚溺。與南渡事勢。迥乎不合矣。此本爲宋麻沙版。明武定侯郭勛嘗重刻之。前有正德十年達賓序。題曰將鑑博議。與宋版不同。考永樂大典。已引爲將鑑博議。則其來久矣。<br/>
</p></div></body>
</html>