<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十四 小學類存目二 韻經 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十四
<!--sf:-->小學類存目二
</font><h2>
<!--ti:-->韻經 五卷
</h2>
<!--ed:-->安徽巡撫採進本
<p>
<!--no:-->舊本題梁吳興沈約撰類。宋會稽夏竦集古。明宏農楊愼轉注。江夏郭正域校。前有正域自序。曰近體詩惟宗沈韻。今所傳韻非沈也。唐禮部韻也。故唐詩宗之。沈韻上平有九咍十八痕。下平有二十二凡。上有十六混十九豏。去有八祭十代十九焮。入有十六昔。而今韻無之。其凡例又稱家藏有四聲韻。及約故本。案梁書南史沈約傳。竝載約撰四聲譜。隋志載其書一卷。而唐志已不著錄。觀陸法言切韻序。歷述呂靜夏侯該陽休之周思言李季節杜臺卿六家之韻。獨不及約書。是隋開皇時。其書已不顯。唐李涪作刊誤。但詬陸韻。而不及沈書。則僖宗時已佚矣。正域何由於數百年後。得其故本。且沈韻雖不可見。而其集猶存。今以所用之韻。一一排比鉤稽之。惟東冬鐘三韻同用。魚虞模三韻同用。庚耕淸青四韻同用。而蒸登兩韻各獨用。與廣韻異。餘則四聲竝同。又安得如正域所云九咍之類。其爲贗託。殆不足辨。至夏竦古文四聲五卷。本採鐘鼎奇字。分韻編次。以便檢尋。乃字書非韻書。乃古文非今文。正域乃稱夏竦集古。尤爲乖迕。觀其首列徐蕆所作吳棫韻補序。楊愼轉注古音略自序。而不及竦序。知竝未見其書。而但以名勦說也。王宏撰山志。乃指此爲沈約眞本。譏屠隆未見韻經。誤指平水韻爲約書。不亦傎乎。又朱彜尊重刊廣韻序曰。近有嶺外妄男子。僞撰沈約之書。信而不疑者有焉。考王士禎居易錄。記康熙庚午。廣東香山縣監生楊錫震。自言得沈約四聲譜古本於廬山僧今帾。因合吳棫韻補。而詳考音義。博徵載籍。爲古今詩韻注。凡二百六十一卷。赴通政司疏上之。奉旨付內閣。與毛奇齡所進古今通韻。訂其同異。彜尊所指。當卽其人。今內府書目。但有奇齡之書。而錫震之書不錄。未知其門目何如。疑其所據。卽正域此本也。<br/>
</p></body>
</html>