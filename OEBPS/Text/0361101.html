<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 芻蕘集 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->芻蕘集 六卷
</h2>
<!--ed:-->江西巡撫採進本
<p>
<!--no:-->明周是修撰。是修有綱常懿範。已著錄。是集爲其孫應鼇所編。凡詩三卷。賦及雜文共三卷。大抵風骨棱棱。溢於楮墨。望而知爲忠臣義士之文。其矩度波瀾。亦具合古法。不在當時作者下。世不甚稱。殆轉以氣節掩歟。史稱是修由霍邱訓導。遷周王府紀善。王多不法。是修動繩以禮。今觀集中修已十箴。與保國直言二篇。蓋卽是時之所作。其剛正不阿。不待後來始見矣。末附解縉所作誌銘。及楊士奇所作傳誌銘。但稱歸京師爲紀善。預翰林纂修以死。竟不言其殉節。傳乃言其自經應天府學。蓋縉作誌在永樂九年。時黨禁方嚴。故諱其事。士奇作傳。則在宣德四年。時公論稍明。故著其實也。傳又稱是修數論國家大計。至指斥用事者誤國。用事者怒。衆共挫折之云云。於當時情事。亦得其眞。雖是修精貫三光。不待二人之文而顯。二人之文。尤不足以榮是修。然有誓死不死者。而後見眞能死者之難。有委曲以文其不死者。而後見慷慨就死者之不愧不怍。竝錄存之。亦可以相形而益彰矣。<br/>
</p></div></body>
</html>