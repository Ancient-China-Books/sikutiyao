<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十二 載記類 江南別錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十二
<!--sf:-->載記類
</font><h2>
<!--ti:-->江南別錄 一卷
</h2>
<!--ed:-->安徽巡撫採進本
<p>
<!--no:-->宋陳彭年撰。彭年字永年。撫州南城人。太平興國中進士。官至兵部侍郞參知政事。諡曰文。事蹟具宋史本傳。此書所紀。爲南唐義祖烈祖元宗後主四代事實。時湯悅徐鉉等。奉詔撰江南錄。彭年是編。蓋私相纂述。以補所未備。故以別錄爲名。宋史藝文志。晁公武讀書志。俱作四卷。當以一代爲一卷。此本一卷。疑後人所合併也。其書頗好語怪。如徐知誨妻呂氏爲祟。陳仁杲神助戰。趙希操聞鬼語諸條。皆體近裨官。又元宗初名景通。卽位後改名璟。旣稱臣於周。避周諱。又改名景。而此書乃謂初名景。與史不合。又烈祖遷吳讓皇於潤州。一年而殂。又一年。始遷其族於泰州。而此書併叙於烈祖受禪之初。端緒亦未分明。然其他可取者多。蓋彭年年十三。卽著皇綱論萬餘言。爲江左名輩所賞。李後主嘗召入宮中。令與其子仲宣遊處。故於李氏有國時事。見聞最詳。又册府元龜。亦彭年所預輯。其僭僞部中李昪一條。稱昪自云永王璘之裔。未免附會。此書但言唐之宗室。亦深得傳疑之義。以資治通鑑相參校。其爲司馬光所採用者甚夥。固異乎傳聞影響之說也。<br/>
</p></div></body>
</html>