<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十七 類書類存目一 歲華紀麗 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十七
<!--sf:-->類書類存目一
</font><h2>
<!--ti:-->歲華紀麗 四卷
</h2>
<!--ed:-->內府藏本
<p>
<!--no:-->舊本題唐韓鄂撰。考唐書宰相世系表。載韓休之弟殿中丞倩。倩之子河南兵曹參軍滌。鄂乃滌之曾孫也。其書以四時節候。分門隸事。各編爲駢句。略如北堂書鈔六帖之體。唐志宋志。皆列其名。陳振孫書錄解題亦載之。然久無傳本。此本爲胡震亨祕册函中所刻。毛晉收其殘版。以入津逮祕書者。震亨跋稱得之鄭曉家。王士禎居易錄。以爲卽震亨僞造。案錢曾讀書敏求記云。歲華紀麗舊鈔卷終闕字數行。又失去末葉。後見章邱李中麓藏宋刻本。脫落正同。是此書確出宋本。不由震亨之依託。然書錄解題稱其采經史子傳歲時事類聚而以儷句閒之。此本乃全作儷句。已不相合。又儷句拙陋殊甚。所引書不過數十種。而割裂餖飣。往往不成文句。且杜陽雜編。蘇鶚所作。鶚僖宗光啓中進士。已屆唐末。摭言王定保所作。定保昭宗光化三年進士。已入五代。鄂安得引二人之書。至中引四時纂要一條。考之唐志。是書卽鄂所作。鄂又何至自引己作。況鄂旣唐人。不應稱唐元宗及唐時。均屬疑竇。曾所云云。正未可據爲定論也。<br/>
</p></body>
</html>