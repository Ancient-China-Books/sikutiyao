<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十 總集類二 宋文鑑 一百五十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十
<!--sf:-->總集類二
</font><h2>
<!--ti:-->宋文鑑 一百五十卷
</h2>
<!--ed:-->內府藏本
<p>
<!--no:-->宋呂祖謙編。祖謙有古周易。已著錄。案李心傳建炎以來朝野雜記。稱臨安書坊。有所謂聖宋文海者。近歳江鈿所編。孝宗得之。命本府校正刻版。周必大言其去取差謬。遂命祖謙校正。於是盡取祕府及士大夫所藏諸家文集。旁採傳記他書。悉行編類。凡六十一門。又稱有近臣密啓。所載臣僚奏議。有詆及祖宗政事者。不可示後世。乃命直院崔敦詩更定。增損去留凡數十篇。然訖不果刻也。此本不著爲祖謙原本。爲敦詩改本。朱子語錄。稱文鑑收蜀人呂陶論制師服一篇。爲敦詩所刪。此本六十一卷中。仍有此篇。則非敦詩改本確矣。商輅序。稱當時臨安府及書肆皆有版。與心傳所記亦不合。蓋官未刻。而其後坊閒私刻之。故仍從原本耳。祖謙之爲此書。當時頗鑠於衆口。張端義貴耳集。稱東萊修文鑑成。獨進一本。滿朝皆未得見。惟大璫甘昺有之。公論頗不與。得旨除直祕閣。爲中書陳騤所駁。載於陳之行状。朝野雜記。又引孝宗實錄。稱祖謙編文鑑。有通經而不能文詞者。亦表奏廁其閒。以自矜黨同伐異之功。縉紳公論皆嫉之。又載張栻時在江陵。與朱子書曰。伯恭好敝精神於閒文字中。何補於治道。何補於後學。承當編此等文字。亦非所以成君德也。而朱子語錄。記其選錄五例。亦微論其去取有未當。蓋一時皆紛紛訾議。案錄副本。以獻中官。祖謙似不至是。所謂通經而不能文章者。蓋指伊川。然伊川亦非全不能文。至此書所載論政論學之文。不一而足。安得盡謂之無補。栻殆聞有此擧。未見此書。意其議出周必大。必選詞科之文。故意度而爲此語也。陳振孫書錄解題。記朱子晚年語學者曰。此書編次。篇篇有意。其所載奏議。亦係當時政治大節。祖宗二百年規模。與後來中變之意。盡在其閒。非選粹比也。然則朱子亦未始非之。殆日久而後論定歟。<br/>
</p></body>
</html>