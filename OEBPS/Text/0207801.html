<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十二 農家類 泰西水法 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十二
<!--sf:-->農家類
</font><h2>
<!--ti:-->泰西水法 六卷
</h2>
<!--ed:-->兩江總督採進本
<p>
<!--no:-->明萬歷壬子西洋熊三拔撰。是書皆記取水蓄水之法。一卷曰龍尾車。用挈江河之水。二卷曰玉衡車。附以專筩車。曰恆升車。附以雙升車。用挈井泉之水。三卷曰水庫。記用蓄雨雪之水。四卷曰水法附餘。皆尋泉作井之法。而附以療病之水。五卷曰水法或問。備言水性。六卷則諸器之圖式也西洋之學。以測量步算爲第一。而奇器次之。奇器之中。水法尤切於民用。視他器之徒矜工巧。爲耳目之玩者。又殊。固講水利者所必資也。四卷之末。有附記云。此外測量水地。度形勢高下。以決排江河蓄洩湖淀。別爲一法。或於江湖河海之中。欲作橋梁城垣宮室。永不圯壞。別爲一法。或於百里之遠。疏引源泉。附流灌注。入於國城。分枝析派。任意取用。別爲一法。皆別有備論。茲者專言取。水。未暇多及云云。則其法尚有全書。今未之見也。<br/>
</p></div></body>
</html>