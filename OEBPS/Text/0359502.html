<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 樗菴類稾 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->樗菴類稾 二卷
</h2>
<!--ed:-->永樂大典本
<p>
<!--no:-->明鄭潛撰。潛字彥昭。歙縣人。元末由內臺掾廣東帥府從事上計京師。遂爲監修國史掾。後擢正字。歷官監察御史。福建行省員外郞。海北道廉訪副使。泉州路總管。入明起爲寶應縣主簿。遷潞州同知。至洪武十年乃致仕。程敏政新安文獻志。載其始末甚詳。黃虞稷千頃堂書目。列之元人。誤也。虞稷載樗菴類稾二卷。今從永樂大典裒輯。得古體詩五十首。近體詩一百四十六首。併原序三篇。仍可編爲二卷。計所遺亦無幾矣。是集皆其在元所作。程以文序。稱行役小稾二卷。豫章鄧文著所編。凡一百五十餘篇。其時方爲監察御史。貢師泰序。稱集其歌詩爲二卷。題曰行役稾。攬轡稾。其時爲福建廉訪副使。揭汯序始稱爲樗菴類稾。不言卷數。據其所言。仍成於元末官福建時。蓋初爲行役稾二卷。後删併爲一卷。而益攬轡稾一卷。仍爲二卷。終乃合爲一編。改題曰樗菴類稾。蓋數經增損。而後勒爲定本。則其成集亦不苟矣。潛雖起家掾吏。而天資絕異。其詩詞意軒爽。有玉山朗朗之致。視元末纖穠之格。特爲俊逸。入明以後。名位不昌。距纂修永樂大典之時。年代又近。而書局諸人。顧特編錄其遺稾。追配古人。知當時必有以取之。非徒然也。<br/>
</p></div></body>
</html>