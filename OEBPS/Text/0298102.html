<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->江西巡撫採進本

<div id="text"><font size="-1">
<!--fi:-->子部五十三
<!--sf:-->小說家類存目一
</font><h2>
<!--ti:-->世說新語補 四卷
</h2><p>
<!--no:-->舊本題明何良俊撰補。王世貞删定。良俊有四友齋叢說。世貞有弇山堂別集。皆已著錄。前有康熙丙辰富陽章紱序。稱雲閒何元朗。仿世說新語爲語林。甚爲當時所稱。但其詞錯出。王弇州麟州又取而删定之。改名世說新語補。幾百年來。梨棗不啻數十易。惟吳興凌初成原刻。悉遵古本。分爲六卷。附以王世貞所訂。名曰鼓吹云云。良俊語林三十卷。於漢晉之事。全採世說新語。而摭他書以附益之。本非補世說新語。亦無世說補之名。淩濛初刊劉義慶書。始取語林所載。削去與義慶書重見者。別立此名。託之世貞。蓋明世作僞之習。紱從而信之。殊爲不考。然紱序字句鄙俚。詞意不相貫屬。疑亦出書賈依託。觀其所刊目錄。列補編於前。列原書於後。而三十六門之名。一頁中重見疊出。不差一字。豈識黑白者所爲哉。
</p><br/></div></body></html>