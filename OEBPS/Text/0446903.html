<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 欽定曲譜 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->欽定曲譜 十四卷
</h2>
<p>
<!--no:-->康煕五十四年奉敕撰。蓋與詞譜同時竝作。相輔而行也。首載諸家論說。及九宮譜定論一卷。次北曲譜四卷。次南曲譜八卷。次以失宮犯調諸曲。別爲一卷附於末。北曲南曲。各以宮調提綱。其曲文毎句註句字。毎韻註韻字。毎字註四聲於㫄。於入聲字或宜作平作上作去者。皆一一詳註。於舊譜譌字。亦一一辨證附於後。自古樂亡而樂府興。後樂府之歌法。至唐不傳。其所歌者。皆絕句也。唐人歌詩之法。至宋亦不傳。其所歌者皆詞也。宋人歌詞之法。至元又漸不傳。而曲調作焉。考三百篇以至詩餘。大都抒寫性靈。縁情綺靡。惟南北曲則依附故實。描摹情状。連篇累牘。其體例稍殊。然國風氓之蚩蚩一篇。已詳敘一事之始末。樂府如焦仲卿妻詩。秋胡行。木蘭詩。竝鋪陳點綴。節目分明。是卽傳奇之濫觴矣。王明淸揮麈錄。載曾布所作馮燕歌。已漸成套數。與詞律殊途。沿及金元。此風漸盛。其初被以絃索。其後遂象以衣冠。其初不過四折。其後乃動至數十齣。大旨亦主於敘述善惡。指陳法戒。使婦人孺子。皆足以觀感而奮興。於世教實多所裨益。雖迨其末派。矜冶蕩而侈風流。輾轉波頽。或所不免。譬如國風好色。降而爲玉臺香匳。不可因是而罪詩。亦不可因是而廢詩也。惟是當時舊譜。今悉無傳。陶宗儀輟耕錄。雖具載其目。而不著其詞。近代所行北九宮譜南九宮譜。亦以意編排。頗多舛謬。乃特命詹事王奕淸等。考尋舊調。勒著是編。使倚聲者知別宮商。赴節者咸諧律呂。用以鋪陳古蹟。感動人心。流芳遺臭之蹤。聆音者畢解。福善禍淫之理。觸目者易明。大聖人闡揚風化。開導愚蒙。委曲周詳。無往不隨事立教者。此亦一端矣。豈徒斤斤於紅牙翠管之閒哉。<span class="jiazhu">以上曲譜</span><br/>
</p></div></body>
</html>