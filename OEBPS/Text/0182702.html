<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十三 目錄類存目 金石圖 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十三
<!--sf:-->目錄類存目
</font><h2>
<!--ti:-->金石圖 二卷
</h2>
<!--ed:-->兵部侍郞紀昀家藏本
<p>
<!--no:-->國朝褚峻摹圖。牛運震補說。初。峻先刻此書上卷。名金石經眼錄。尚未載後漢永和二年燉煌太守裴岑紀功碑。後與運震重編是圖。運震始以副使郭朝祚所貽摹本補入。然此一碑。其出最晚。又遠在玉門陽關以外。非所親覩。故字體頗失其眞。卽字畫亦多舛異。如󺦀字碑本從广此乃從疒。碑本云邊竟又安。此乃作又安。碑本云立德祠。此乃作立海祠。皆顯然之誤。其刊刻亦不及諸圖之工。豈此碑非峻所摹。而運震於續得之時別令拙工補之歟。其下卷則自吳天發神讖碑。魏受禪碑以下。迄於唐顏眞卿家廟碑。凡六十圖。每碑繪其形製。而具說於其上。其文則但於一碑之中。鉤摹數十字或數字。以存其筆法。不似漢以前碑之全載。蓋欲省縮本之工。途致變其體例。其字又隨意摘錄詞不相屬。於義殊無所取。且拓本多行於世。亦不藉此數十字以傳。徒涉買菜求益之誚。故今仍以經眼錄著錄。而此刻附存其目焉。<br/>
</p></div></body>
</html>
