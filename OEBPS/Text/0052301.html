<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋微旨 三卷
</h2><p>
<!--no:-->唐陸淳撰。案陳振孫書錄解題。稱唐志有淳春秋集傳二十卷。今不存。又有微旨一卷。未見。袁桷作淳春秋纂例後序。稱來杭得微旨三卷。乃皇祐閒汴本。蓋其書刻於開封。故南渡之後。遂罕傳本。至桷得北宋舊槧。乃復行於世也。柳宗元作淳墓表。稱春秋微旨二篇。唐書藝文志亦作二卷。此本三卷。不知何時所分。然卷首有淳自序。實稱總爲三卷。或校刊柳集者。誤三篇爲二篇。修唐書者因之歟。是書先列三傳異同。參以啖趙之說。而斷其是非。自序謂事或反經。而志協乎道。蹟雖近義。而意實蘊姦。或本正而末邪。或始非而終是。介於疑似之閒者。竝委曲發明。故曰微旨。其書雖淳所自撰。而每條必稱淳聞之師曰。不忘本也。自序又謂三傳舊說。亦竝存之。其義當否。則以朱墨爲別。今所行本。於應用朱書者。皆以方匡界畫其起訖。意皇祐舊槧。以木本不能具朱墨。故用嘉祐本草之例。以陰文陽文爲例。後人傳寫。又艱於雙鉤。遂以界畫代之。以非大旨所繫。今亦姑仍其式。而不著舊例於此焉。
</p><br/></div></body></html>