<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十三 雜家類七 玉芝堂談薈 三十六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十三
<!--sf:-->雜家類七
</font><h2>
<!--ti:-->玉芝堂談薈 三十六卷
</h2>
<!--ed:-->浙江巡撫採進本
<p>
<!--no:-->明徐應秋撰。應秋字君義。浙江西安人。萬曆丙辰進士。官至福建左布政使。是書亦考證之學。而嗜博愛奇。不免兼及瑣屑之事。其例立一標題爲綱。而備引諸書以證之。大抵採自小說雜記者爲多。應秋自序有曰。未及典謨垂世之經奇。止輯史傳解頤之雋永。名之談薈。竊附說鈴。其宗旨固主於識小也。然其捃摭旣廣。則兼收竝蓄者。不主一途。軼事舊聞。往往而在。故考證掌故。訂正名物者。亦錯出其閒。披沙揀金。集腋成裘。其博洽之功。頗足以抵宂雜之過。在讀者別擇之而已。昔李昉修太平廣記。陶宗儀輯說郛。其中譎怪居多。而皆以取材宏富。足資採擇。遂流傳不廢。應秋此編。雖體例與二書小別。而大端相近。至來集之之樵書。全仿應秋而作。然有其蕪漫。而無其博贍。故置彼取此焉。<br/>
</p></div></body>
</html>