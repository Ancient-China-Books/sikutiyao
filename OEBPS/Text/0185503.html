<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十六 史評類存目二 覺山史說 二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十六
<!--sf:-->史評類存目二
</font><h2>
<!--ti:-->覺山史說 二卷
</h2>
<!--ed:-->浙江鮑士恭家藏本
<p>
<!--no:-->明洪垣撰。垣字峻之。婺源人。覺山其號也。嘉靖壬辰進士。官至温州府知府。事蹟具明史本傳。又湛若水傳末。稱湛氏門人最著者。永豐李懷。德安何遷。婺源洪垣。德安唐樞。懷之言變化氣質。遷之言知止。樞之言求眞心。大約出入王湛兩家之閒。而自爲一義。垣則主於調停兩家。而互救其失。皆不盡守師說云云。其講學之書。今未之見。是編其論史之書也。所論起上古迄宋末。如論伍員鞭墓之類。頗能主持名教。他如論管叔蔡叔。合於義而不知天命。詆紀信代死。爲呂祿辨冤之類。則不免文士好奇。務爲新論。至於論余闕死節一條。斥闕不當仕元。且以全家併命爲非是。則紕繆至極。無論闕本色目人。實非南宋遺民。垣於事實爲不考。卽使闕之祖父。果爲南宋遺民。而是時元混一天下。已屆百年。踐土食毛。久爲黎庶。垣乃於數世之後。使爲宋守故臣之節。此於理不更悖乎。<br/>
</p></div></body>
</html>