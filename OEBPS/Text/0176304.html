<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 海運圖說 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->海運圖說 一卷
</h2>
<!--ed:-->浙江范懋柱家天一閣藏本
<p>
<!--no:-->明鄭若曾撰。若曾有鄭開陽雜著。已著錄。是編前列二圖。後系以說。末附海運故道。海運之說。古無其事。杜甫後出塞詩。所謂漁陽歡樂地。擊鼓吹笙竽。雲帆轉遼海。粳稻來東吳者。不過盛陳邊帥驕奢。能遠致難至之物。以供飮食。非謂其時果泛舶以資軍儲也。明人懲元末中原梗阻運道不通之弊。多喜講求海運。以備不虞。不知政理修明。則四海一家。何虞轉輸之不達。如其中原失馭。盜賊縱橫。雖遠涉波濤。供粟億萬。亦何裨於敗亡哉。至邱濬考校歷年漂沒之數。以爲省漕渠之所費。足以補海道之所失。不思歲有沈溺。篙工舵師之命。動輒千百。又以何者抵之歟。若曾此書。亦狃是見。皆可謂不求其本者也。<br/>
</p></div></body>
</html>