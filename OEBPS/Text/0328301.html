<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部九 別集類九 浮溪集 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部九
<!--sf:-->別集類九
</font><h2>
<!--ti:-->浮溪集 三十六卷
</h2>
<!--ed:-->永樂大典本
<p>
<!--no:-->宋汪藻撰。藻字彥章。饒州德興人。登崇寧二年進士。歷官顯謨閣大學士。左太中大夫。封新安郡侯。事蹟具宋史文苑傳。藻學問博贍。爲南渡後詞臣冠冕。其集見於晁公武讀書志者僅十卷。陳振孫書錄解題。始載有浮溪集六十卷。而趙希弁讀書後志。又增猥稾外集一卷。龍溪文集六十卷。共一百二十一卷。宋史藝文志。竝著於錄。然趙汸跋羅願小集。謂浮溪之文。再更變故。失傳頗多。則明初已非完帙。其後遂亡佚不存。後有胡堯臣者。別得浮溪文粹十五卷。刊行於世。而其原集終不復可見。今檢勘永樂大典所載。視文粹所收。不啻倍蓰。雖未必盡符原數。而什可得其六七。統觀所作。大抵以儷語爲最工。其代言之文。如隆祐太后手書建炎德音諸篇。皆明白洞達。曲當情事。詔令所被。無不悽憤激發。天下傳誦。以比陸贄。說者謂其著作得體。足以感動人心。實爲詞令之極則。其他文亦多深醇雅健。追配古人。其詩則得於徐俯。俯得之其舅黃庭堅。（見獨醒雜志。）尤具有淵源。孫覿作藻墓誌。以大手筆推之。殆非溢美。惟楊萬里誠齋詩話。紀藻與李綱不叶。其草綱罷相制詞。至比之驩兜少正卯。頗爲淸議所譏。是又名節心術之事。與文章之工拙。別爲一論者矣。謹採掇編次。依類分排。其有永樂大典所失載者。卽以文粹參校補正。考辨異同。釐爲三十六卷。庶操觚之士。尚得以考見其大略焉。<br/>
</p></div></body>
</html>