<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 方齋詩文集 十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->方齋詩文集 十卷
</h2>
<!--ed:-->福建巡撫採進本
<p>
<!--no:-->明林文俊撰。文俊字汝英。號方齋。莆田人。正德辛未進士。官至南京吏部右侍郞。事蹟具明史本傳。湛若水撰文俊神道碑。載所著有方齋存稾。世無刊本。此本乃其家藏舊鈔。凡疏表序文雜著九卷。詩一卷。史稱其文章醇雅。今觀其詩亦從容恬適。不事雕琢。國朝朱彝尊輯明詩綜。乃獨不載。當由未見此本。非黜之不錄也。又近人鄭王臣輯莆風淸籟集。所錄文俊詩。尚有彭城夜泊七言律詩一首。送黃主簿赴蘄水七言絕句一首。爲是集所未收。未知王臣何自得之。王臣卽莆田人。於文俊爲鄉里。或墨迹流傳。據以載入歟。今世傳明北監板二十一史。卽文俊所校刊。竄改舛譌。頗爲後人訾議。然文俊爲祭酒。已在雕版將竣之日。陳騤館閣續錄。所謂經進不經修者。未可以是幷訾其詩文也。<br/>
</p></div></body>
</html>