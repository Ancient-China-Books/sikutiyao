<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部十四 醫家類二 石山醫案 三卷 附案 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部十四
<!--sf:-->醫家類二
</font><h2>
<!--ti:-->石山醫案 三卷
<!--st:--><font size="-1">附</font>案 一卷
</h2>
<!--ed:-->兩淮鹽政採進本
<p>
<!--no:-->明陳桷編。桷字惟宜。祁門人。學醫於同邑汪機。因取機諸弟子所記機治療效驗。裒爲一集。每卷之中。略分門類爲次。自宋金以來。太平惠民和劑局方行於南。河閒原病式宣明論方行於北。局方多温燥之藥。河閒主瀉火之說。其流弊亦適相等。元朱震亨。始矯局方之偏。通河閒之變。而補陰之說出焉。機所校推求師意一書。實由戴原禮以溯震亨。故其持論多主丹溪之法。然王氏明醫雜著。株守丹溪。至於過用寒苦。機復爲論以辨之。其文今附醫案之末。則機亦因證處方。非拘泥一格者矣。其隨試輒效。固有由也。舊本又有機門人陳鑰所作病用參耆論一篇。又有機所作其父行狀。及李汎所作機小傳。今亦併錄之。備參考焉。<br/>
</p></div></body>
</html>