<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 臨川集 一百卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->臨川集 一百卷
</h2>
<!--ed:-->內府藏本
<p>
<!--no:-->宋王安石撰。安石有周禮新義。已著錄。案宋史藝文志。載王安石集一百卷。陳振孫書錄解題亦同。晁公武讀書志。則作一百三十卷。焦竑國史經籍志。亦作一百卷。而別出後集八十卷。竝與史志參錯不合。今世所行本。實止一百卷。乃紹興十年郡守桐廬詹大和校定重刻。而豫章黃次山爲之序。次山謂集原有閩浙二本。殆刊版不一。著錄者各據所見。故卷數互異歟。案蔡絛西淸詩話。載安石嘗云李漢豈知韓退之。輯其文不擇美惡。有不可以示子孫者。況垂世乎。以此語門弟子。意有在焉。而其文迄無善本。如春殘密葉花枝少云云。皆王元之詩。金陵獨酌寄劉原甫。皆王君玉詩。臨津豔豔花千樹云云。皆王平甫詩。陳善捫蝨新話。所載亦大略相同。據二人所言。則安石詩文。本出門弟子排比。非所自定。故當時已議其舛錯。而葉夢得石林詩話。又稱蔡天啓稱荊公嘗作詩。得靑山捫蝨坐。黃鳥挾書眠。自謂不減杜詩。然不能舉全篇。薛肇明被旨編公集。徧求之。終莫之得。肇明爲薛昻字。是昻亦曾奉詔編定其集。顧蔡絛與昻同時。而竝未言及。次山序中亦祇舉閩浙本。而不稱別有敕定之書。其殆爲之而未成歟。又考吳曾能改齋漫錄。稱荊公嘗題一絕句於夏旼扇。本集不載。見湟川集。又稱荊公嘗任鄞縣令。昔見一士人。收公親札詩文一卷。有兩篇今世所刊文集無之。其一馬上。其一書會別亭云云。是當時遺篇逸句。未經搜輯者尚夥。其編訂之不審。有不僅如西淸詩話所譏者。然此百卷之內。菁華具在。其波瀾法度。實足自傳不朽。朱子楚辭後語。謂安石致位宰相。流毒四海。而其言與生平行事心術略無毫髮肖。夫子所以有於予改是之嘆。斯誠千古之定評矣。<br/>
</p></div></body>
</html>