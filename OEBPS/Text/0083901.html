<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十 小學類一 匡謬正俗 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十
<!--sf:-->小學類一
</font><h2>
<!--ti:-->匡謬正俗 八卷
</h2>
<!--ed:-->安徽巡撫採進本
<p>
<!--no:-->唐顏師古撰。師古名籀。以字行。雍州萬年人。歷官祕書監。事蹟具唐書本傳。是書永徽二年其子符璽郎揚庭。表上於朝。高宗敕錄本付祕閣。卷首載揚庭表。稱藁草纔半。部帙未終。蓋猶未竟之本。又稱謹遵先範。分爲八卷。勒成一部。則今本乃揚庭所編。宋人諸家書目。多作刊謬正俗。或作糾謬正俗。蓋避太祖之諱。錢曾讀書敏求記。作列謬正俗。則刻本偶誤也。前四卷凡五十五條。皆論諸經訓詁音釋。後四卷凡一百二十七條。皆論諸書字義字音。及俗語相承之異。考據極爲精密。惟拘於習俗。不能知音有古今。其註漢書。動以合聲爲言。遂與沈重之音毛詩同。開後來叶音之說。故此書謂葬音臧。誼議音宜。反音扶萬反。歌音古賀反。彝音上聲。怒有上去二聲。壽有授受二音。縣有平去二聲。迥音戶鎣反。皆誤以今韻讀古音。謂穰音而成反。上音盛。又音市郢反。先音西。逢音如字。不讀龐。皆誤以古音讀今韻。均未免千慮之一失。然古人考辨小學之書。今皆失傳。自顏之推家訓音證篇外。實莫古於是書。其邱區禹宇之論。韓愈諱辨引之。知唐人已絕重之矣。戒山堂讀史漫筆。解都鄙二字。詫爲獨解。不知爲此書所已駁。毛奇齡引書序俘厥寶玉。解春秋衞俘。詫爲特見。不知爲此書所已引。洵後人證據。終不成古人有根柢也。鄭樵通志校讐略。曰刊謬正俗。乃雜記經史。惟第一卷起論語。而崇文總目以爲論語類。知崇文所釋。只看帙前數行。率意以釋之耳。今檢崇文總目。樵說信然。當時館閣諸人。不應荒謬至此。檢是類所列。以論語三種。家語一種居前。次爲白虎通。次爲五經鉤沈。次卽此書。次爲六說。次爲經史釋題。次爲授經圖。次爲九經餘義。次爲演聖通論。皆統解羣經之文。蓋當時仿隋志之例。以五經總義。附之論語類中。雖不甚允。要不可謂之無據。樵不考舊文。而務爲苛論。遽以只看數行詆之。失其旨矣。<br/>
</p></div></body>
</html>