<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十 春秋類存目一 春秋集要 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十
<!--sf:-->春秋類存目一
</font><h2>
<!--ti:-->春秋集要 十二卷
</h2>
<!--ed:-->浙江巡撫採進本
<p>
<!--no:-->明鍾芳撰。芳字仲實。瓊山人。正德戊辰進士。官至戶部左侍郞。是書以集要爲名。故文殊簡略。中閒如謂春王正月爲建子。謂桓公三年書有年。非紀異。謂襄公二十八年書衞侯衎。非俟其改過。謂昭公元年書敗狄大鹵。非譏毀車崇卒。與胡傳異者不過數條。餘大抵依回其說。甚至如僖公十七年夏滅項。胡傳誤以爲季孫者。亦因仍不變。無所短長。又多採董仲舒劉向劉歆災異之說。穿鑿事應。至以宣公八年之大旱。爲十五年稅畝之由。事在七年之後。而應在七年之前。尤爲乖謬。其採用公穀月日之例。旣多附會。而採用左傳。尤無體例。其最甚者。莊公二十年陳殺公子御寇下。 忽注晉獻公患桓莊之族偪。而士蒍譖去之十五字。僖公二十二年宋公伐鄭下。忽附錄被髮而祭於野夷俗皆然十字。二十三年楚人伐陳下。忽附錄男女同姓其生不蕃八字。此類不可殫數。其採用左氏義者。襄公四年叔孫豹如晉下。惟辨古自歌工歌二義。僖公九年會於葵丘下。責宰孔不當阻晉侯。成公五年梁山崩下。責伯宗之攘善。亦皆與經義渺不相關。陳烈序乃稱其擴前人之所未發。過矣。<br/>
</p></body>
</html>