<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十三 別集類二十三 古廉集 十一卷 附錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->古廉集 十一卷
<!--ti:-->附錄 一卷
</h2>
<!--ed:-->浙江孫仰曾家藏本
<p>
<!--no:-->明李時勉撰。時勉本名懋。以字行。安福人。永樂甲申進士。官至國子監祭酒。率諡文敬。成化中改諡忠文。事蹟具明史本傳。時勉舉術剛正。初以三殿災條上時務忤成祖。繼以奏上六事忤仁宗。終以不附王振爲所搆陷。前後瀕死者三。而勁直之節。始終如一。其在國學。以道義砥礪諸生。人才蔚起。與南京祭酒陳敬宗。號南陳北李。而時勉尤爲人望所歸。明以來司成均者。莫能先也。至其爲文。則平易通達。不露圭角。多藹然仁義之言。豈非以躬行實踐。所養者醇。故與講學之家。驕心盛氣。以大言劫伏者異歟。其所著作。以當代重其爲人。脫稾多爲人持去。故所存者無多。此集乃成化中其門人戴難所編。其孫長樂知縣容所刊。併以墓誌傳贊之類。附錄於末焉。<br/>
</p></body>
</html>