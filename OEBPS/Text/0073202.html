<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十五 四書類一 論語集註考證 十卷 孟子集註考證 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十五
<!--sf:-->四書類一
</font><h2>
<!--ti:-->論語集註考證 十卷
<!--ti:-->孟子集註考證 七卷
</h2>
<!--ed:-->浙江巡撫採進本
<p>
<!--no:-->宋金履祥撰。後有自跋。謂古書之有註者必有疏。論孟考證。卽集註之疏。以有纂疏。故不名疏。而文義之詳明者。亦不敢贅。但用經典釋文之例。表其疑難者疏之。其書於朱子未定之說。但折衷歸一。於事跡典故。考訂尤多。蓋集註以發明理道爲主。於此類率沿襲舊文。未遑詳核。故履祥拾遺補闕。以彌縫其隙。於朱子深爲有功。惟其自稱此書。不無微牾。自我言之。則爲忠臣。自他人言之。則爲讒賊。則殊不可訓。夫經者古今之大常。理者天下之公義。議論之得失。惟其言不惟其人。使所補正者果是。雖他人亦不失爲忠臣。使所補正者或非。雖弟子門人亦不免爲讒賊。何以履祥則可。他人則必不可。此宋元閒門戶之見。非篤論也。其中如辨論語註公孫枝云。案左傳當作公叔發。集註或傳寫之誤。辨孟子註許行神農之言。史遷所謂農家者流。云史記六家無農家。漢書藝文志。九流之中乃有農家。皆爲典確。至於辨公劉后稷之曾孫一條。謂公劉避桀居邠。去后稷世遠。非其曾孫不知。古人凡遠祖多稱高祖。左傳郯子稱我高祖少皡是也。凡遠孫多稱曾孫。左傳剻聵稱曾孫剻聵。敢昭告皇祖文王是也。如此之類。則註不誤而履祥反誤。亦未盡確當不移。然其旁引曲證。不苟異。亦不苟同。視胡炳文輩。拘墟迴護。知有註而不知有經者。則相去遠矣。書凡一十七卷。首有許謙序。後有呂遲刊書跋。猶爲舊本。朱彝尊經義考。稱一齋書目作二卷。註曰未見。蓋沿襲之誤。不足據也。<br/>
</p></body>
</html>