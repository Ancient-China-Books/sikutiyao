<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部五 紀事本末類 欽定平定金川方略 三十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部五
<!--sf:-->紀事本末類
</font><h2>
<!--ti:-->欽定平定金川方略 三十二卷
</h2>
<p>
<!--no:-->乾隆十三年大學士來保等恭撰奏進。凡二十六卷。後恭錄御製詩文一卷。又附載諸臣紀功詩文五卷。金川土司。在四川徼外。本吐蕃之遺種。卽明史所謂金川寺者是也。國朝康熙中。其土舍色勒奔初慕化歸誠。奉職惟謹。雍正中頒給印信號紙。俾世守故疆。其子郞卡襲職。漸肆鴟張。稍搏噬其族類。守臣請加征討。以寧九姓之宗。我皇上以荒憬蠻陬。自相蠶食。不足以勞我六師。惟敕愼固邊圉。以防其變。而少羅奔狼性原貪。鴞音弗改。不思緩行九伐。爲寬以悔過之途。仍肆凶殘。自干天討。乃於乾隆十三年冬。特簡大學士傅恆爲經略。董率熊羆。翦除蛇豕。靈夔聲震。山鬼伎窮。掃穴焚巢。在於指顧。始知螳螂之臂。不足抗拒雷霆。窮蹙乞降。籲呼請命。於是桓桓七萃。猶思直斬樓蘭。而我皇上聖度符天。宏開湯網。閔其知罪。許以自新。特詔班師。貸存餘息。計自禡牙以迄飲至。往返一二萬里。爲期不及兩年。蓋終沙羅奔之身。踡伏荒巖。莫敢吹虺毒。厲豺牙焉。雖文王因壘而崇降。舜帝舞干而苗格。豐功盛德。何以加於茲乎。其閒決機制勝。悉稟睿謨。是編所載詔諭之指授。章奏之批答。隨在可見神武不殺之至意。併以見厥後索諾木夜郞自大。終戮藳街。實辜德逞凶。禍由自取。於理於勢。 皆不可姑容。非聖人之有意於用兵也。<br/>
</p></div></body>
</html>