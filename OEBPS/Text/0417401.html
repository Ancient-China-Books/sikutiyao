<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十一 總集類三 梅花百詠 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十一
<!--sf:-->總集類三
</font><h2>
<!--ti:-->梅花百詠 一卷
</h2>
<!--ed:-->浙江巡撫採進本
<p>
<!--no:-->元馮子振與釋明本倡和詩也。子振字海粟。攸州人。官承事郎。集賢待制。明本姓孫氏。號中峯。錢塘人。居吳山聖水寺。工於吟詠。與趙孟頫友善。子振方以文章名一世。意頗輕之。偶孟頫偕明本訪子振。子振出示梅花百韻詩。明本一覽。走筆和成。復出所作九字梅花歌。以示子振。遂與定交。是編所載七言絕句一百首。卽當時所立和者是也。後又附春字韻七律一百首。則僅有明本和章。而子振原倡。已不可復見矣。宋史藝文志。載李祺梅花百詠一卷。久佚弗傳。又端平中有張道洽者。作梅花詩三百餘首。今惟瀛奎律髓。僅存數首。子振才思奔放。一題衍至百篇。往往能出奇制勝。而明本所和。亦頗琱鏤盡致。足以壁壘相當。今明本所著中峯廣錄。雖有傳本。而祇有偈頌數十首。不載此詩。而子振著作。則惟元文類諸書。略見一二。全集久佚無存。此集雖游戲之作。而半爪一麟。猶可以窺見崖略。其詩別本。互有同異。東閣梅一首。中峯和章原闕。而別見於韋德珪集。國朝夏洪基爲之訂正校刊。頗有依據。今亦竝仍之焉。<br/>
</p></div></body>
</html>