<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十七 政書類一 建炎以來朝野雜記 四十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部三十七
<!--sf:-->政書類一
</font><h2>
<!--ti:-->建炎以來朝野雜記 四十卷
</h2>
<!--ed:-->兩淮鹽政採進本
<p>
<!--no:-->宋李心傳撰。心傳有建炎以來繫年要錄。已著錄。心傳長於史學。凡朝章國典。多所諳悉。是書取南渡以後事蹟。分門編類。甲集二十卷。分上德郊廟典禮制作朝事時事故事雜事官制取士財賦兵馬邊防十三門。乙集二十卷。少郊廟一門。而末卷別出邊事。亦十三門。每門各分子目。雖以雜記爲名。其體例實同會要。蓋與建炎以來繫年要錄。互相經緯者也。甲集成於嘉泰二年。乙集成於嘉定九年。書前各自有序。周密齊東野語。嘗論所載趙師𢍰犬吠。乃鄭斗所造。以報撻武學生之憤。許及之屈膝。費士要狗竇。亦皆不得志報私讎者撰造醜詆。所謂韓𠈁胄僭逆之類。悉無其實云云。蓋掇拾羣言。失眞者固亦不免。然於高孝光寧四朝。禮樂刑政之大。以及職官科擧兵農食貨。無不該具。首尾完贍。多有馬端臨文獻通考。章俊卿山堂考索。及宋史諸志所未載。故通考稱爲南渡以來野史之最詳者。王士禎居易錄。亦稱其大綱細目。粲然悉備。爲史家之巨擘。言宋事者。當必於是有徵焉。其書在宋有成都辛氏刊本。並冠以國史本傳。暨宣取繫年要錄指揮數通。今惟寫本僅存。案張端義貴耳三集序。稱心傳告以朝野雜記丁戊二集將成。則是書尚不止於甲乙二集。而書錄解題。及宋史本傳均未之及。殆以晩年所輯。書雖成而未出。故世不得見歟。<br/>
</p></body>
</html>