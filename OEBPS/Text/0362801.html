<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->福建巡撫採進本

<div id="text"><font size="-1">
<!--fi:-->集部二十三
<!--sf:-->別集類二十三
</font><h2>
<!--ti:-->竹巖詩集 一卷
<!--ti:-->文集 一卷
<!--ti:-->補遺 一卷
</h2><p>
<!--no:-->明柯潛撰。潛字孟時。號竹巖。莆田人。景泰辛未進士第一。官至詹事府少詹事。事蹟具明史本傳。潛在當時。負詞林宿望。流風餘韻。蔭暎玉堂。嘗就後圃結淸風亭一區。手植雙柏。數百年傳爲古蹟。卽所謂柯亭學士柏者也。柏已不存。而柯亭之號。得入御製臨幸翰林院詩。其名益著。惟文集乃傳本甚稀。據集首董士宏序。則原集在嘉靖中。曾經刊版。然今福建所採進者。僅屬鈔本。又據康太和序。知當時已多闕佚。今則幷康序中所稱記盆魚序愚樂等作。亦俱未見。殆更爲後人妄有刊削。彌致散亡。鈔錄亦多舛誤。彌失其眞。今就是集所存詩文各一卷。重爲訂正。幷從鄭岳莆陽文獻。鄭王臣莆風淸籟集中。錄詩十首。文二首。爲補遺一卷。附綴於末。以存梗概。其詩沖澹淸婉。不落蹊徑。文亦峻整有法度。蓋其時何李未出。文格未變。故循循軌度。猶不失明初先正之風焉。
</p><br/></div></body></html>