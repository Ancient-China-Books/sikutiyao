<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十六 總集類存目三 情采編 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部四十六
<!--sf:-->總集類存目三
</font><h2>
<!--ti:-->情采編 三十六卷
</h2>
<!--ed:-->浙江巡撫採進本
<p>
<!--no:-->明屠本畯撰。本畯有閩中海錯疏。已著錄。是編選漢魏至唐之詩。旣踳駁不倫。又參以杜撰。如古詩之名。文選所有也。古絕句之名。亦玉臺新詠所有也。此外則王融沈約以下。文用宮商。當時謂之永明體。唐人謂之齊梁體而已。至律詩之名。始於沈佺期宋之問。唐書列傳可考。排律之名。始於楊士宏。唐音亦可考也。本畯乃於古詩律詩之閒。別立一名。謂之聲詩。以齊梁體當之。已爲妄作。乃復以齊邱巨源等四十人之詩。列爲五言律詩。以梁元帝等十三人之詩。列爲五言排律。則剏見罕聞。殆因楊愼五言律祖之說。而彌失彌遠者矣。其他如古詩四十餘首。昭明所錄。偶然得其十九。非有定數可拘。乃雜摭諸篇。爲後十九以配之。是何異郡縣志書。地必有景。景必有八。題必四字。詩必七律者乎。至唐上官昭容之綵毫怨。誤題梁范靖妻沈滿願。梁劉孝標之淇上戲蕩子婦。誤題王筠。唐崔融之寶劔篇。誤題北魏崔鴻。甚至以宋周密癸辛雜識所載女仙之詩。柳條金嫩不勝鴉一首。題爲小秦王。竄入唐人詩者。更指不勝屈也。<br/>
</p></body>
</html>