<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 能改齋漫錄 十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->能改齋漫錄 十八卷
</h2>
<!--ed:-->浙江巡撫採進本
<p>
<!--no:-->宋吳曾撰。曾字虎臣。崇仁人。秦檜當國時。曾上所業得官。紹興癸酉。自敕局改右承奉郞。主奉常簿。爲玉牒檢討官。遷工部郞中。出知嚴州。致仕卒。此書末有其子復跋。稱所記凡二千餘條釐爲十八卷。自元初以來。刊本久絕。此本乃明人從祕閣鈔出。原闕首尾二卷。焦竑家傳寫之本。遂以第二卷第十七卷。各分爲二。以足其數。實非完帙。又書中分事始辨誤事實沿襲地理議論記詩謹正記事記文方物樂府神仙鬼怪。共十三類。而諸家傳本。或分卷各殊。或次序顚倒。或併爲十五卷。或以第十一卷分作兩卷。而併第九卷入第八卷內。或無謹正一類。而併入記事類中。或多類對一門。詼諧戲謔一門。蓋輾轉繕錄。不免意爲改竄。故參錯百出。莫知孰爲原帙也。趙彥衞雲麓漫鈔。又記秦檜卒後。曾不敢出其第十九卷。則當日已無定本。無怪後來之紛紛矣。是書考證頗詳。而當時殊爲衆論所不滿。劉昌詩蘆浦筆記嘗摘其舛誤十一條。又稱其比事門中。<span class="jiazhu">案今本無比事之名。</span>多所漏略。舉史記八事以例其餘。趙彥衞雲麓漫鈔。亦摘其中論佛法與天地並原一條。爲所學之誣妄。併稱其詬訾前賢不少。如詩人得句。偶有相犯。卽以爲蹈襲。及恃記博。妄有穿鑿。周煇淸波雜志則謂其記荊王元儼戲劇批判。及宗室子好尚之僻諸事。有論其不應言者。旋被旨毀版。盛如梓恕齋叢談。又載當日有知麻城縣鄭顯文者。遣其子之翰。赴御史臺論曾事涉訕謗。有旨曾顯文各降雨官。臣僚繳奏。乃黜顯文。送其子汀州編管。後京鏜愛其書。始版行。與煇所記不同。未詳孰是。王士禎池北偶談以爲曾書多不滿王安石。顯文殆又襲黨人故智。今觀其書。以荀彧爲漢之忠臣。以馮道爲大人。其是非甚爲乖刺。又如孫仲鼇賀秦檜詩。曾惇上秦檜書事十絕句。皆臚載無遺。是其黨附權姦。昭然可見。併其書遭人攻擊。蓋由於此。士禎偶未詳考也。然曾記誦淵博。故援據極爲賅洽。辨析亦多精核。當時雖惡其人。而諸家考證之文。則不能不徵引其說。幾與洪邁容齋隨筆相埒。置其人品。而論其學問。棄其瑕類。而取其英華。在南宋說部之中。要稱佳本。則亦未可竟廢矣。<br/>
</p></div></body>
</html>