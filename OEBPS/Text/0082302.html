<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十九 樂類存目 樂經以俟錄 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十九
<!--sf:-->樂類存目
</font><h2>
<!--ti:-->樂經以俟錄 無卷數
</h2>
<!--ed:-->兩江總督採進本
<p>
<!--no:-->明瞿九思撰。九思有春秋以俟錄。已著錄。是編首以十二律。衍爲十二月令。摹仿禮記之文。頗爲蕪雜。其解用宮逐羽而淸角生。引商刻羽而流徵成。以爲凡樂調。每均自下而上。初律謂之宮。次二謂之商。次三謂之角。次四謂之徵。次五謂之羽。則五乃羽位。非宮與商之位。因下宮居於羽調之羽位。似乎以宮逐羽。而宮下閒一之陽律卽是角。故曰用宮逐羽而淸角生。以下商居於羽調之羽位。似乎引商逐羽。而商下閒一之陰律卽是徵。故曰引商刻羽而流徵成云云。案下宮之名。見國語伶州鳩所論七律。下商之名。則亙古未聞。殆由九思杜撰。又以四淸爲淸宮淸商淸角淸徵。如商調之數少。宮調之數多。則宮調謂之正宮。宮調之數少。而商調之數多。則宮調謂之下宮。其法以宮與商相較。商與角相較。角與徵羽。莫不皆然。惟羽居五調之末。更無他調相較。以知其孰爲正羽。孰爲淸羽。然宮商商角角徵徵羽。既以次相較。羽調獨不可與宮相較乎。且古人有少羽繆羽淸羽諸說。管子又有倍羽之律。九思不知。凡一律皆有正倍半三聲。遂謂羽無淸調。誤矣。又論蔡元定旋相爲宮圖。黃律雖在黃鍾宮調之首。而黃律不在黃鍾羽調之末。不得謂之以黃鍾起調畢曲。案樂律始終條理。出於自然。起調畢曲。必用本律。本屬臆度。蔡元定以黃太姑蕤林南應爲黃律宮者。乃合五聲二變而計之。黃鍾旣在一均之內。自可以爲起調畢曲。九思乃分十二律爲五段。每調止用五聲。而其所用者。乃長短大小之次。非相生之律。已屬乖舛。又謂一均以十二律周而復始。不知五聲二變。可以該括萬聲。亦爲淺陋。至謂十二律之黃太姑夾等字。旣爲均脚。尤不知而作矣。<br/>
</p></div></body>
</html>