<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十一 春秋類存目二 春秋測微 十三卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部三十一
<!--sf:-->春秋類存目二
</font><h2>
<!--ti:-->春秋測微 十三卷
</h2>
<!--ed:-->浙江巡撫採進本
<p>
<!--no:-->國朝朱奇齡撰。奇齡字與三。號拙齋。海寧人。康熙中貢生。是書前冠以王朝列國世次族系一卷。經文則一公爲一卷。其說多主胡傳。而稍糾其刻酷過當之論。然胡傳之所未及。而奇齡從而鍛鍊者。亦復不少。大旨以意揣量。據理斷制。而不信左氏之事實。故往往不考典制。不近情理。如左氏稱聲子爲繼室。此娣姪之名。而奇齡見今人繼妻稱繼室。遂謂聲子爲嫡妻。而隱公爲嫡子。稱其當立。胡傳指滅項爲季氏。已爲不考。然尚無主名。奇齡遂歸獄於行父。以執政在文公之世者。移之僖公之世。如斯之類。皆失之不考。至於葬衞桓公一條。謂桓之爲諡。不宜加於衞完。閔其未有失德。不忍加以惡諡。故春秋因之。然則儻有失德。孔子當爲改惡諡乎。戎伐凡伯一條。本在衞地。乃責魯失於防送。以境外之事。責之主人。然則凡有使臣。皆當大具甲卒。衞入本國而後返乎。以此說經。恐非筆削之旨也。其所自信。在於以經解經。然說刺公子買一條。言魯無殺大夫者。惟此一事。則未檢成公十六年。又刺公子偃也。其說刺公子偃一條。謂刺者非明正其罪。而隱殺之之謂。則又未檢刺買一條。經書不卒戍刺之。傳亦稱以不卒戍說於楚。固明正其罪也。是亦難言以經說經矣。<br/>
</p></div></body>
</html>