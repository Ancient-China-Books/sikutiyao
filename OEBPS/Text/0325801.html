<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部八 別集類八 學易集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部八
<!--sf:-->別集類八
</font><h2>
<!--ti:-->學易集 八卷
</h2>
<!--ed:-->永樂大典本
<p>
<!--no:-->宋劉跂撰。跂字斯立。東光人。家於東平。尚書右僕射摯之子也。宋史附見摯傳。稱其能文章。遭黨事。爲官拓落。家居避禍以壽終。而不詳著其仕履。惟晁說之作跂墓誌。稱跂登元豐二年進士。初選亳州教授。元祐初除曹州州學教授。以雄州防禦推官知江州彭澤縣。其後改管城蘄水。所至有政聲。復主管成都府永寧觀。政和末以朝奉郎卒。所敘生平梗概。頗爲詳悉。說之又稱跂晚作學易堂。鄉人稱爲學易先生。其集名蓋取諸此也。紹聖初摯以黨籍竄新州。卒於謫所。建中靖國初。跂伏闕籲冤。得復官昭雪。世稱其孝。呂本中紫微詩話。稱跂初登科就亳州。見劉攽所稱引。皆所未知。於是始有意讀書。厥後與孫復石介名相埒。蓋其行誼學問。均不愧於古人。所作古文。類簡勁有法度。詩則多似陳師道體。雖時露生拗。要自落落無凡語。江西宗派圖中。不列其名。始以摯爲朔黨。門戶不同歟。然淳熙中呂祖謙奉詔修文鑑。多取跂作。其辨冤時上執政啓。所云晚歲離騷。魂竟招於異域。平生精爽。夢猶託於故人者。呂本中詩話。及王銍四六話。亦俱極推其隸事之工。卽以文章而論。亦北宋末年。卓然一作者。矣。其集原本二十卷。陳振孫書錄解題。謂最初李相之得於跂甥蔡瞻明。紹興中洪邁傳於長樂官舍。後施元之刻版行世。宣防宮賦學易堂記。世尤傳誦。今元之舊刻。久無博本。惟永樂大典載跂詩文頗多。雖未免有所脫佚。而掇拾排次。尚可得什之六七。謹依類編訂。共錄爲十有二卷。今恭承聖訓。於刊刻時削去靑詞。以歸雅正。其同天節道場疏。管城縣修獄道場疏。供給看經疏。北山塑像疏。靈泉修告疏。仁欽陞坐疏。請崇寧長老疏。以及爲其父母舅氏修齋諸疏。皆蹟涉異端。與靑詞相類。亦概爲削除。重加編次。釐爲八卷。用昭鑑古斥邪之訓。垂萬世立言之準焉。<br/>
</p></div></body>
</html>