<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十一 小說家類二 何氏語林 三十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部五十一
<!--sf:-->小說家類二
</font><h2>
<!--ti:-->何氏語林 三十卷
</h2>
<!--ed:-->安徽巡撫採進本
<p>
<!--no:-->明何良俊撰。良俊有四友齋叢說。已著錄。是編因晉裴啓語林之名。其義例門目。則全以劉義慶世說新語爲藍本。而雜採宋齊以後事蹟續之。併義慶原書。共得二千七百餘條。其簡汰頗爲精審。其採掇舊文。翦裁鎔鑄。具有簡澹雋雅之致。視僞本李垕續世說。剽掇南北二史。宂沓擁腫。徒盈卷帙者。乃轉勝之。每條之下。又仿劉孝標例。自爲之註。亦頗爲博贍。其閒摭拾旣富。閒有牴牾。如王世懋讀史訂疑所謂以王莽時之陳咸爲漢成帝時之陳咸者。固所不免。然於諸書舛互。實多訂正。如第二十二卷。紀元載妻王韞秀事。援引考證。亦未嘗不極確核。雖未能抗駕臨川。竝驅千古。要其語有根柢。終非明人小說所可比也。<br/>
</p></div></body>
</html>