<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十二 別集類二十二 密菴集 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十二
<!--sf:-->別集類二十二
</font><h2>
<!--ti:-->密菴集 八卷
</h2>
<!--ed:-->永樂大典本
<p>
<!--no:-->明謝肅撰。肅字原功。上虞人。元至正末。張士誠據吳。肅慨然欲見宰相。獻偃兵息民之策。卒無所遇。歸隱於越。洪武中舉明經。授福建按察司僉事。以事被逮下獄死。明史藝文志。焦竑國史經籍志。黃虞稷千頃堂書目。俱載肅密菴集十卷。而傳本久秘。藏書家罕著於錄。惟永樂大典中。所收肅詩文頗多。其時肅沒未久。而姚廣孝等已錄其遺集。與古人同列。知當日卽重其文矣。朱彝尊靜志居詩話。稱肅初謁貢師泰於吳山仰高亭。時貢方奉詔漕閩廣粟。當泛舟大海。因與同載至海昌。留居州北。執經問難。凡一詩之出。一文之就。折衷論議。必當於理乃已。是肅之學問淵源。實出師泰。觀集中題天風海濤亭詩序云。用先師尚書貢公玩齋所詠詩一句爲起。以仰止於公。又師泰遺集。亦肅所刊行。均惓惓不忘其本。故所作古文詞。格律具有法程。其在濰州寄人一詩。載所與同徵修禮書者。有張紳楊翮等十人之名。爲明史禮志所未及。又送行人蔡天英頒琉球國王印寶一詩。考之明史外國傳。但有賜中山山南山北三王鍍金銀印一事。而不言曾遣行人。凡此之類。於考史尤有所裨益。謹採掇編次。釐爲八卷。又戴良原序二首。別見九靈集中。今竝取弁簡端。以略還其舊焉。<br/>
</p></div></body>
</html>