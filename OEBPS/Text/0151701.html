<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩淮鹽政採進本

<div id="text"><font size="-1">
<!--fi:-->史部二十六
<!--sf:-->地理類三
</font><h2>
<!--ti:-->營平二州地名記 一卷
</h2><p>
<!--no:-->國朝顧炎武撰。炎武有春秋杜解補正。已著錄。案爾雅營州。孫炎註。以爲殷制。孔穎達尚書疏。謂舜十二州有營州。殷本虞制。分靑州地爲之。凡在遼水東者。東至朝鮮之境。皆古營州地也。平州卽今永平府。在虞時亦爲營州地。秦時爲右北平遼西地。後漢洎晉。皆爲遼西地。後漢末。公孫度自號平州牧。於是平州之名。始見於史。炎武遊永平時。郡人以志屬之。炎武未應其求。因摭古來營平二州故實。纂爲六卷付之。題曰營平二州史事。今其書不存。此本出自惠棟紅豆齋。惟載二州古地名。至五代而止。又僅一卷。意其爲六卷之一也。其中卑耳之谿一條。旣引管子最後一頁。又載兪兒一事全文。當是隨筆雜鈔。失於删削。不但非其完書。竝爲未定之稾本矣。然炎武嫻於地理。所纂述多可依據。書雖殘闕。要於考證之學。不爲無補焉。
</p><br/></div></body></html>