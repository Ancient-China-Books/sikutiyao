<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十 易類存目四 東易問 八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部十
<!--sf:-->易類存目四
</font><h2>
<!--ti:-->東易問 八卷
</h2>
<!--ed:-->奉天府尹採進本
<p>
<!--no:-->國朝魏樞撰。樞字又弼。一字愼齋。承德人。雍正庚戌進士。官永平府教授。乾隆元年薦舉博學鴻詞。未及試而卒。是書用王弼本。列朱子本義於前。而以己意附於後。其凡例謂生長遼東。日與東人相問答。故敍其原委而集之。以示初學。名之曰東易問。紀其實也。其論卦變。曰剛柔皆當指卦。不當指爻。如訟之剛來而得中者。坎也。隨之剛來而下柔者。震下於兌也。蠱之剛上而柔下。坎在巽上也。噬嗑晉睽鼎四卦。言柔得中而上行者。皆離火也。賁柔來而文剛。離文乎艮之內也。分剛上而文柔。艮文乎離之外也。无妄之剛自外來者。震也。大畜之剛上者。艮也。咸柔上而剛下。兌在艮上也。恆剛上而柔下。巽在震下也。柔以時升者。巽也。是凡言剛者。皆陽卦。凡言柔者。皆陰卦也。則以剛來柔來指一爻而言者。固未足以盡其義矣云云。其論似近理。而不盡然。其論來知德錯綜曰。乾本至健也。以錯言。則又可以謂之順。初爻變巽爲入。以錯言。則又可以謂之動。以綜言。則又可以謂之說。二爻變離爲明。以錯言。則又可以謂之陷。中爻巽可以謂之入。以錯言。則又可以謂之動。以綜言。則又可以謂之說。推之三四五上。莫不皆然。則亦何所不像哉。是故初以在下變巽而潛。有以爲錯震而躁動者。其將何以應之乎。二以在田變離而見。有以爲錯坎而隱伏者。其將何以應之乎。則持論固爲明確矣。<br/>
</p></div></body>
</html>