<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 閩中海錯疏 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->閩中海錯疏 三卷
</h2>
<!--ed:-->浙閩總督採進本
<p>
<!--no:-->明屠本畯撰。本畯字田叔。鄞縣人。以門蔭入仕。官至福建鹽運司同知。是書詳誌閩海水族。凡鱗部二卷。共一百六十七種。介部一卷。共九十種。又附非閩產而閩所常有者海粉燕窩二種。後有自跋。稱將入閩時。太常少卿余公君房曰。狀海錯來。吾徵閩越而通之。因疏以復云云。君房者。余寅之字。與本畯同里爲前輩。書中本畯所附案語。多引四明土產以爲證。蓋卽徵閩越而通之之意。中閒又有註補疏二字者。則徐𤊹所續也。其書頗與黃衷海語相近。而敍述較備。文亦簡核。惟其詞過略。故徵引不能博贍。舛漏亦所未免。如鯊魚一條。海語謂鯊有二種。而此書列至十二種。固可稱賅具。然海語所謂海鯊虎頭鯊。常以春晦陟於海山。旬日化而爲虎者。此書反遺之。又海鰌一條。海語謂其魚長百里。牡蠣聚族其背。曠歲之積。崇十許丈。鰌負以遊。峍屼水面如山。其形容最爲曲盡。而此但以移若山嶽一語概之。殊未明晰。然其辨別名類。一覽了然。頗有益於多識。要亦考地產者所不廢也。<br/>
</p></div></body>
</html>