<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 少室山房類稾 一百二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->少室山房類稾 一百二十卷
</h2>
<!--ed:-->安徽巡撫採進本
<p>
<!--no:-->明胡應麟撰。應麟有筆叢。已著錄。應麟藉王世貞以得名。與李維楨屠隆魏允中趙用賢。稱末五子。所作詩藪。類皆附合世貞藝苑卮言。後之詆七子者。遂幷應麟而斥之。考七子之派。肇自正德。而衰於萬歷之季。橫踞海內。百有餘年。其中一二主盟者。雖爲天下所攻擊。體無完膚。而其集終不可磨滅。非惟天姿絕異。籠罩諸家。亦由其學問淹通。足以濟其桀驁。故根柢深固。雖敗而不至亡也。末俗承流。空疎不學。不能如王李剽剟秦漢。乃從而剽剟王李。黃金白雪。萬口一音。一時依附門牆。假借聲價。亦得號爲名士。時移事易。轉瞬爲覆瓿之用。固其所矣。應麟雖仰承餘派。沿襲頹波。而記誦淹通。實在隆萬諸家上。故所作蕪雜之內。尚具菁華。錄此一家。亦足以爲讀書者勸也。是編前有王世貞所撰石羊生傳。稱應麟有寓燕。還越。計偕。巖栖。臥游。抱膝。三洞。兩都。蘭陰。畸園諸集。凡二十餘卷。朱彝尊明詩綜。所載別有邯鄲。華陽。養疴。婁江。白榆。湖上。靑霞等集。而無三洞畸園之名。蓋應麟在日。諸集皆隨作隨刻。別本單行。世貞彝尊。各據所見。故名有異同。此集爲萬歷戊午。金華通判歙縣江湛然所刊。乃其合編之本也。<br/>
</p></div></body>
</html>