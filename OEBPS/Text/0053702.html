<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十七 春秋類二 春秋讞 二十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋讞 二十卷
</h2>
<!--ed:-->永樂大典本
<p>
<!--no:-->宋葉夢得撰。是書抉摘三傳是非。主於信經不信傳。猶沿啖助孫復之餘波。於公羊穀梁。多所駁詰。雖左傳亦據傳末韓魏反而喪之之語。謂智伯亡時。左氏猶在。斷以爲戰國時人。<span class="jiazhu">案經有續書。傳亦有續書。夢得蓋未深考。語詳左傳注疏條下。</span>昌言排擊。如辨諸侯世相朝。爲衰世之事。辨宰孔勸晉獻公及魯穆姜悔過之言。皆出附會。辨十二次分十二國之謬。辨夾谷之會。孔子沮齊景公事。亦出假託。辨墮郈墮費。非孔子本意。辨諸侯出入。有善有惡。辨諸侯之卒或日或不日。非盡屬襃貶。魯侯之至與不至。亦不可拘牽成例。雖辨博自喜。往往有瀾翻過甚之病。於經旨或合或離。不能一一精確。而投之所向。無不如志。要亦文章之豪也。惟古引春秋以決獄。不云以決獄之法治春秋。名書以讞。於義旣爲未允。且左氏公羊穀梁。皆前代經師。功存典籍。而加以推鞫之目。於名尤屬未安。是則宋代諸儒。藐視先儒之錮習。不可以爲訓者耳。考宋藝文志。是書本三十卷。又夢得自記左傳四百四十二條。公羊三百四十條。穀梁四百四十條。今據永樂大典所載。參以程端學春秋辨疑。通加檢核。左傳闕九十條。公羊闕六十五條。穀梁缺八十四條。蓋已非完帙。然其大較。已略具矣。謹依類排次。釐爲左傳讞十卷。公羊穀梁讞各六卷。<br/>
</p></div></body>
</html>