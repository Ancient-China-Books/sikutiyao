<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三十九 總集類一 玉臺新詠考異 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部三十九
<!--sf:-->總集類一
</font><h2>
<!--ti:-->玉臺新詠考異 十卷
</h2>
<!--ed:-->大理寺卿陸錫熊家藏本
<p>
<!--no:-->國朝紀容舒撰。容舒有孫氏唐韻考。已著錄。是編因徐陵玉臺新詠。自明代以來。刊本不一。非惟字句異同。卽所載諸詩。亦復參差不一。萬歷中張嗣修本。多所增竄。茅國縉本。又併其次第亂之。而原書之本眞益失。惟寒山趙宧光所傳嘉定乙亥永嘉陳玉父本。最爲近古。近時馮舒本。據以校正。差爲淸整。然舒所校有宋刻本誤。而堅執以爲不誤者。如張衡同聲歌。譌恐慓爲恐瞟。譌莞弱爲苑蒻之類。亦以古字假借。曲爲之說。旣牽強而難通。有宋刻本不誤。而反以爲誤者。如蘇武詩一首。舊本無題。而妄題爲留別妻之類。復僞妄而無據。又有宋刻已誤。因所改而益誤者。如塘上行據宋書樂志改爲魏武帝之類。全與原書相左。彌失其眞。皆不可以爲定。故容舒是編。參考諸書。裒合各本。倣韓文考異之例。兩可者竝存之。不可通者闕之。明人刊本。雖於義可通。而於古無徵者。則附見之。各箋其棄取之由。附之句下。引證頗爲賅備。他如塘上行之有四說。劉勳妻詩之有三說。蘇伯玉妻詩誤作傅元。吳興妖神詩誤作妓童。徐悱詩誤作悱妻。其妻詩又誤作悱。梁武帝詩誤作古歌。以及徐幹室思本爲六首。楊方合歡實共五篇。與王融徐陵之獨書字。昭明太子之不入選。梁代帝王與諸臣竝列之類。考辨亦頗詳悉。雖未必一一復徐陵之舊。而較明人任臆竄亂之本。則爲有據之文矣。惟漢魏六朝諸作。散見永樂大典者。所據皆宋刻精本。足資考證。（案文淵閣書皆宋刻。見王肎堂鬱岡齋筆麈）以書藏中祕。非外閒之所能窺。其閒文句之殊。尚未能一一參訂。今竝詳爲校正。各加案語於簡端。以補其所遺焉。<br/>
</p></div></body>
</html>