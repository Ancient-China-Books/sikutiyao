<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十二 總集類四 釋文紀 四十五卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十二
<!--sf:-->總集類四
</font><h2>
<!--ti:-->釋文紀 四十五卷
</h2>
<!--ed:-->兵部侍郎紀昀家藏本
<p>
<!--no:-->明梅鼎祚編。是書成於崇禎辛未。裒輯歷代名僧之文。以及諸家之文爲釋氏而作者。冠以經典所譯西域梵書一卷。溯其源也。二卷以迄四十三卷。爲東漢至陳隋之作。四十四卷四十五卷。則無名氏時代者。然皆唐以前人所著也。採摭極爲繁富。毎人名之下。各註爵里。毎篇題之下。各註事實。亦頗便檢閲。其中如王屮頭陀寺碑。載在文選。人人習讀。而蒐遠略近。失之眉睫之前。又如智永題右軍樂毅論後。與月儀獻歳帖。其人雖釋氏之徒。而其文實不爲釋氏作。一概收之。亦嫌泛濫。皆不免於小疵。然六代以前之異學。則已斑斑然矣。又其時文士競以藻麗相高。卽緇流亦具有詞采。故大抵吐屬嫻雅。論說亦皆根據經典。尤不類唐以後諸方語錄。徒以俚語掉弄機鋒。卽論其文章。亦不失爲斐然可觀也。<br/>
</p></div></body>
</html>