<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->安徽巡撫採進本

<div id="text"><font size="-1">
<!--fi:-->子部十六
<!--sf:-->天文算法類一
</font><h2>
<!--ti:-->中西經星同異考 一卷
</h2><p>
<!--no:-->國朝梅文鼏撰。文鼏字爾表。宣城人。與其兄文鼎。皆精究歷算之學。互相商榷。多所發明。此其所訂中西恆星名數也。星經之最古者。莫如巫咸甘石三家。而其學失傳。雖殘編尚存。已不能知其端緒。惟隋丹元子步天歌所列星象。特爲簡括。故自宋以來。天官家多據爲準繩。迨明季歷法不驗。而歐邏巴之法始行。利瑪竇所撰經天該。其名亦與中國相同。而位座有無。數目多寡。與步天歌往往不合。文鼏因據南懷仁儀象志所載星名。依步天次序。臚列其目。而以有無多寡之故。分行詳註其下。其古歌西歌。亦各載原文於後。以便檢核。南極諸星爲古所未及者。則併據湯若望歷書。及儀象志爲考證補歌。附之於末。蓋七政之運行。必憑恆星爲考驗。然在天成象。天本無言。隨人所標目爲指名。卽據人所指名爲測驗。指名不一。則測驗多岐矣。文鼏此編。獨詳稽異同。參考互證。使名實不病於參差。是亦中西兩法互相貫通之要領也。
</p><br/></div></body></html>