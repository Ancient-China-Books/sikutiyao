<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十五 地理類二 水道提綱 二十八卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十五
<!--sf:-->地理類二
</font><h2>
<!--ti:-->水道提綱 二十八卷
</h2>
<!--ed:-->浙江巡撫採進本
<p>
<!--no:-->國朝齊召南撰。召南字次風。台州人。乾隆丙辰。召試博學鴻詞。授翰林院編修。官至禮部侍郎。歴代史書。各志地理。而水道則自水經以外無專書。郭璞所注。久佚不傳。酈道元所注。詳於北而略於南。且距今千載。陵谷改移。卽所述北方諸水。亦多非其舊。國初。餘姚黃宗羲作今水經一卷。篇幅寥寥。粗具梗概。且塞外諸水。頗有舛譌。不足以資考證。召南官翰林時。預修大淸一統志。外藩蒙古諸部。是所分校。故於西北地形。多能考驗。且天下輿圖。備於書局。又得以博考旁稽。乃參以耳目見聞。互相鉤校。以成是編。首以海。次爲盛京至京東諸水。次爲直沽所匯諸水。次爲北運河。次爲河。及入河諸水。次爲淮。及入淮諸水。次爲江。及入江諸水。次爲江南運河。及太湖入海港浦。次爲浙江閩江粤江。次雲南諸水。次爲西藏諸水。次漠北阿爾泰以南水。及黑龍江松花諸江。次東北海朝鮮諸水。次塞北漠南諸水。而終以西域諸水。大抵通津所注。往往袤延數千里。不可限以疆域。召南所敍。不以郡邑爲分。惟以巨川爲綱。而以所會衆流爲目。故曰提綱。其源流分合。方隅曲折。則統以今日水道爲主。不屑屑附會於古義。而沿革同異。亦卽互見於其閒。其自序譏古來記地理者。志在藝文。情侈觀覽。或於神仙荒怪。遙續山海。或於洞天梵宇。揄揚仙佛。或於游蹤偶及。逞異炫奇。形容文飾。祇以供詞賦之用。故所敍錄。頗爲詳核。與水經注之模山範水。其命意固殊矣。然非召南生逢聖代。當敷天砥屬之時。亦不能於數萬里外。聞古人之所未聞。言之如指諸掌也。<br/>
</p></div></body>
</html>