<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->編修汪如藻家藏本

<div id="text"><font size="-1">
<!--fi:-->集部十三
<!--sf:-->別集類十三
</font><h2>
<!--ti:-->誠齋集 一百三十三卷
</h2><p>
<!--no:-->宋楊萬里撰。萬里有誠齋易傳。已著錄。此集則嘉定元年。其子長孺所編也。萬里立朝多大節。若乞留張栻力爭呂頤浩等配享。及烖變應詔諸奏。今具載集中。丰采猶可想見。然其生平。乃特以詩擅名。有江湖集七卷。荊溪集五卷。西歸集二卷。南海集四卷。朝天集六卷。江西道院集二卷。朝天續集四卷。江東集五卷。退休集七卷。今併在集中。方回瀛奎律髓。稱其一官一集。每集必變一格。雖沿江西詩派之末流。不免有頹唐麤俚之處。而才思健拔。包孕富有。自爲南宋一作手。非後來四靈江湖諸派。可得而竝稱。周必大嘗跋其詩曰。誠齋大篇短章。七步而成。一字不改。皆掃千軍倒三峽穿天心出月脅之語。至於狀物姿態。寫人情意。則鋪敍纎悉。曲盡其妙。筆端有口。句中有眼云云。是亦細大不捐。雅俗竝陳之一證也。南宋詩集。傳於今者。惟萬里及陸游最富。游晚年隳節。爲韓𠈁冑作南園記。得除從官。萬里寄詩規之。有不應李杜翻鯨海。更羨夔龍集鳳池句。羅大經鶴林玉露。嘗記其事。以詩品論。萬里不及游之鍛鍊工細。以人品論。則萬里倜乎遠矣。其集卷帙繁重。久無刻版。故傳寫往往譌脫。考岳珂桯史。記朝天續集韓信廟詩。淮陰未必減文成句。麻沙刻本。譌文成爲宣成。則當時已多誤本。今核正其可考者。凡疑不能明者。可姑闕焉。
</p><br/></div></body></html>