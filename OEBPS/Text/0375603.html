<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十七 別集類存目一 松垣集 十一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十七
<!--sf:-->別集類存目一
</font><h2>
<!--ti:-->松垣集 十一卷
</h2>
<!--ed:-->衍聖公孔昭煥家藏本
<p>
<!--no:-->舊本題宋幸元龍撰。元龍字震父。高安人。宋史不爲立傳。據集中所言。嘗舉進士。理宗朝任朝奉郞郢州通判。以論史彌遠。爲陳䀭所劾罷歸。是集宋志亦不著錄。所載凡疏三篇。書四篇。記事六篇。序一篇。行狀一篇。墓誌銘一篇。詩十首。前有像贊及傳。今已佚。後爲事蹟一卷。載所判岳飛万俟离子孫爭田事。不知何人所記。疑卽集中稱濱谷居士者所爲。濱谷名鳴鶴。卽元龍後裔。搜輯遺稾。編成此帙者也。詩文各繫以評語。閒有註釋。亦頗疎略。元龍事蹟無考。其題曰幸淸節公。亦莫詳其得諡之由。首篇論國是疏內。自引所作與陳䀭劉之傑二律。而終之曰二詩之意切矣。殊非臣子對君之體。他文亦多鄙淺。而詩謂一篇爲一韻。尤古無是例。殆出依託。其事蹟類中。載万俟离子孫。與岳飛家爭田。委問一十三州府縣不能決。理宗御批金牌敕賜諸侯劍皁纛旗袞龍筆架玳瑁硯委公裁斷。又稱判畢奏聞。上大喜。賜緋魚袋一。象笏一。玉帶一。金帛百端。梅花金臺盞一副。是直委巷之語矣。古來有是事乎。<br/>
</p></div></body>
</html>