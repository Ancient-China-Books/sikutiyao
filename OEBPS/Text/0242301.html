<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部二十五
<!--sf:-->譜錄類
</font><h2>
<!--ti:-->禽經 一卷
</h2><p>
<!--no:-->舊本題師曠撰。晉張華註。漢隋唐諸志及宋崇文總目皆不著錄。其引用自陸佃埤雅始。其稱師曠。亦自佃始。其稱張華註。則見於左圭百川學海所刻。考書中鷓鴣一條。稱晉安曰懷南。江右曰逐隱。春秋時安有是地名。其僞不待辨。張華晉人。而註引顧野王瑞應圖。任昉述異記。乃及見梁代之書。則註之僞。亦不待辨。然其中又有僞中之僞。考王楙野客叢書載埤雅諸書所引。而楙時之本無之者。如鶴以怨望。鴟以貪顧。鷄以瞋睨。鴨以怒瞋。雀以猜瞿。燕以狂鶃。鶯以喜囀。烏以悲啼。鳶以飢鳴。鶴以潔唳。梟以凶叫。鴟以愁嘯。鵝飛則蜮沈。鵙鳴則蚓結。鵲俯鳴則陰。仰鳴則晴。陸生之鳥。咮多銳而善啄。水生之鳥。咮多圓而善唼。短腳者多伏。長腳者多立。凡數十條。是楙所見者。非北宋之本。又楙書中辨鶯遷一條。引禽經鸎鳴嚶嚶。辨杜詩白鷗沒浩蕩一條。引禽經鳧善沒。鷗善浮。辨葉夢得詞。睡起啼鶯語一條。引禽經啼鶯解語。流鶯不解語。今本又無之。馬驌繹史。全錄此書。而別取埤雅爾雅翼所引。今本不載者。附錄於末。謂之古禽經。今考所載。楙已稱禽經無其文者凡三條。其餘尚有靑鳳謂之鶡。赤鳳謂之鶉。黃鳳謂之焉。白鳳謂之肅。紫鳳謂之鷟。鶴愛陰而惡陽。雁愛陽而惡陰。鶴老則聲下而不能高。近而不能尞。旋目其名䴉。方目其名𩿅。交目其名鳽。鳥之小而鷙者皆曰隼。大而鷙者皆曰鳩。烏鳴啞啞。鸞鳴噰噰。鳳鳴喈喈。凰鳴啾啾。雉鳴鷕鷕。鷄鳴咿咿。鸎鳴嚶嚶。鵲鳴唶唶。鴨鳴呷呷。鵠鳴哠哠。〓鳴㖵㖵。卻近翠者能步。卻近蒲者能擲。朱鳶不攫肉。朱鷺不吞腥。摯好鳳。鸍好雨。鷞好霜。鷺好露。陸鳥曰棲。水鳥曰宿。獨鳥曰止。衆鳥曰集。鵝見異類差翅鳴。鷄見同類拊翅鳴。鵻上無尋。鷚上無常。雉上有丈。鷃上有赤。暮鳩鳴卽小雨。朝鳶鳴卽大風。鸇鸇之信不如鷹。周周之智不如鴻。淘河在岸則魚沒。沸河在岸則魚湧。雕以周之。鷲以就之。鷹以膺之。鶻以搰之。隼以尹之。鴻雁愛力。遇風迅舉。孔雀愛毛。要雨高止。雁曰翁。鷄曰〓鶉曰鷹。鷹不擊伏。鶻不擊妊。一鳥曰隹。二鳥曰雔。三鳥曰朋。四鳥曰乘。五鳥曰鳸。六鳥曰鶃。七鳥曰䲧。八鳥曰鸞。九鳥曰鳩。十鳥曰𪅂。拙者莫如鳩。巧者莫如鶻。鵲見蛇則噪而賁。孔見蛇則宛而躍。山禽之咮多短。水禽之咮多長。山禽之尾多修。水禽之尾多促。衡爲雀。虛爲燕。火爲鷮。亢爲鶴。鸛生三子。一爲鶴。鳩生三子。一爲鶚。鷹好跱。隼好翔。鳧好沒。鷗好浮。乾車斷舌則坐歌。孔雀拍尾則立舞。人勝之也。鸞入夜而歌。鳳入朝而舞。天勝之也。霜傅強枝。鳥以武生者少。雪封枯原。鳥以文死者多。雀交不一。雉交不再。冠鳥性勇。帶鳥性仁。纓鳥性樂。鴺鳥不登山。鶮鳥不踏土諸條。其中有兩條爲楙所摘引。餘亦不云無其文則今所見者。又非楙所見之本矣。觀雕以周之諸語。全類字說。疑卽傳王氏學者所僞作。故陸佃取之。此本爲左圭百川學海所載。則其僞當在南宋之末。流傳已數百年。文士往往引用。姑存備考。固亦無不可也。
</p><br/></div></body></html>