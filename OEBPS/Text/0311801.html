<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二 別集類二 陳拾遺集 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二
<!--sf:-->別集類二
</font><h2>
<!--ti:-->陳拾遺集 十卷
</h2>
<!--ed:-->內府藏本
<p>
<!--no:-->唐陳子昻撰。子昂事蹟。具唐書本傳。及盧藏用所爲別傳。唐初文章。不脫陳隋舊習。子昻始奮發自爲。追古作者。韓愈詩云。國朝盛文章。子昂始高蹈。柳宗元亦謂張說工著述。張九齡善比興。兼備者子昻而已。馬端臨文獻通考。乃謂子昻惟詩語高妙。其他文則不脫偶儷卑弱之體。韓柳之論。不專稱其詩。皆所未喻。今觀其集。惟諸表序猶沿排儷之習。若論事書疏之類。實疎樸近古。韓柳之論。未爲非也。子昻嘗上書武后。請興明堂太學。宋祁新唐書傳贊。以爲薦圭璧於房闥。以脂澤汗漫之。其文今載集中。王士禎香祖筆記。又舉其大周受命頌四章。進表一篇。請追上太原王帝號表一篇。以爲視劇秦美新。殆又過之。其下筆時不復知世有節義廉恥事。今亦載集中。然則是集之傳。特以詞采見珍。譬諸蕩姬佚女。以色藝冠一世。而不可以禮法繩之者也。此本傳寫多譌脫。第七卷闕兩葉。據目錄尋之。禡牙文禜海文。在文苑英華九百九十五卷。弔塞上翁文。在九百九十九卷。祭孫府君文。在九百七十九卷。又送崔融等序之後。據目錄尚有餞陳少府序一篇。此本亦佚。英華七百十九卷有此文。今竝葺補。俾成完本。英華八百二十二卷。收子昻大崇福觀記一篇。稱武士彠爲太祖孝明皇帝。此集不載其目。殆偶佚脫。今併補入。俾操觚揮翰之士。知立身一敗。遺詬萬年。有求其不傳而不能者焉。<br/>
</p></body>
</html>