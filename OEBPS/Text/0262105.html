<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十五 雜家類存目二 環碧齋小言 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十五
<!--sf:-->雜家類存目二
</font><h2>
<!--ti:-->環碧齋小言 一卷
</h2>
<!--ed:-->兩江總督採進本
<p>
<!--no:-->明祝世祿撰。世祿字無功。江西德興人。萬曆己丑進士。官至尚寶司卿。是書純以禪門之說。附合儒理。如云中本無物。執亦非我。又云聖人空空。鄙夫亦空空。故虛而能受。又云賢者之學。從意立根。聖人之學。從無意立根。又云許行白圭陳仲子楊朱墨翟。皆有意於聖人之學。而不悟幾希。又云有善之善與惡對。無善之善善不足以名之。又云或閒所存者神。曰神識不生。如空如水。問所過者化。曰雁過長空。影落寒水。又云禪那纔下一語。使恐下語爲麈。連忙又下一語掃之。又恐掃塵一語復爲塵。連忙又下一語掃掃塵。語宗門尤爲陡絕。弩之機。劍之鋒。無容擬議。六經原自無塵。而自爲掃塵。語亦不少。旣已曰識曰知。又曰不識不知。旣已曰再思。曰九思。曰千慮。曰百憂。又曰何思何慮。至吾有知乎哉無知也。應口卽掃。何其迅速。自訓詀之學興。引葫蘆之纏。鑿混沌之竅。起人種種見解。而聖人當下指趣。反爲晦蝕。快句以鈍。空句以塡。於是高明者爲之攢眉扼腕。不難叛孔氏而皈依彿氏矣云云。觀其所言。蓋姚江龍溪之末流也。<br/>
</p></div></body>
</html>