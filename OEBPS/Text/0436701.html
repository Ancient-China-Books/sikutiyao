<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部四十八 詩文評類一 四六談麈 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部四十八
<!--sf:-->詩文評類一
</font><h2>
<!--ti:-->四六談麈 一卷
</h2>
<!--ed:-->浙江汪啓淑家藏本
<p>
<!--no:-->案此書爲左圭百川學海所刊。舊本卷首但題靈石山藥寮字。不著撰人。書錄解題載爲謝伋撰。考書中時自稱伋。則其說有也。伋字景思。上蔡人。官至太常少卿。參政克家之子。良佐之從孫。所稱逍遙公。卽良佐也。其論四六。多以命意遣詞分工拙。視王銍四六話。所見較深。其謂四六施於制誥表奏文檄。本以便宣讀。多以四字六字爲句。宣和閒多用全文長句爲對。習尚之久。至今未能全變。前輩無此格。又謂四六之工。在於翦裁。若全句對全句。何以見工。尤切中南宋之弊。其中所摘名句。雖與他書互見者多。然實自具別裁。不同勦襲。如王銍四六話。載廖明略賀安厚卿張丞相諸啓。凡數聯。伋皆不取。而別取其爲厚卿擧挂功德疏一篇。知非隨人作計者矣。費袞梁谿漫志曰。謝景思四六談麈。甚新奇。然載陳去非草義陽朱丞相制。有語忌令貼改事。又載謝顯道初不入黨籍。朱震乞依黨籍例命官事。皆誤。朱制乃有旨令綦處厚貼麻。非令其自貼改。謝顯道崇寧元年實曾入黨籍。景思記當時所見。偶爾差舛。恐誤作史者採取。故爲是正之云云。是疎漏之處。亦所不免。然不以一二微瑕掩也。<br/>
</p></div></body>
</html>