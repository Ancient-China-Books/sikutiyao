<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 讀易日鈔 六卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->讀易日鈔 六卷
</h2>
<!--ed:-->山東巡撫採進本
<p>
<!--no:-->國朝張烈撰。烈字武承。大興人。康熙庚戌進士。授內閣中書。己未召試博學鴻詞。改翰林院編修。歷官左春坊左贊善。是書一以朱子本義爲宗。謂易者象也。言有盡。象無窮。伏羲畫爲奇偶。再倍而三。因重而六。文周逐卦繫彖。逐畫繫爻。全是假物取象。不言理。不指事。而萬事萬理畢具。大旨在因象設事。就事陳理。猶說易家之不支蔓者。前有其子益孫升孫紀實。云此稾已刪潤四十餘過。至易簀前數日。尚合蒙引通典存疑諸書。考訂知來藏往二義。旋加改補云云。則其用力亦可謂勤矣。烈之沒也。門人私諡曰志道先生。楊允長作私諡議一篇。冠於此書之首。昔宋儒張載之沒。門人欲爲作私諡。司馬光力言其非。當時手帖。猶載張子全書之首。古人以禮處人。不欲妄相尊重。干國家易名之典。其謹嚴如是。允長等未之聞乎。今錄是書。而削除是議。用杜標榜之漸焉。<br/>
</p></div></body>
</html>