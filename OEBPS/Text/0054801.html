<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->兩江總督採進本

<div id="text"><font size="-1">
<!--fi:-->經部二十七
<!--sf:-->春秋類二
</font><h2>
<!--ti:-->春秋通說 十三卷
</h2><p>
<!--no:-->宋黃仲炎撰。仲炎字若晦。永嘉人。其進是書。表稱肄舉業而罔功。李鳴復奏舉狀。稱科舉之外。窮經篤古。蓋老而不第之士也。書成於紹定三年。其奏進則在端平三年。自序謂春秋爲聖人教戒天下之書。非襃貶之書。所書之法爲教。所書之事爲戒。自三傳以襃貶立意。專門師授。仍陋襲譌。由漢以後。類例益岐。大義隱矣。故其大旨謂直書事蹟。義理自明。於古來經師相傳。王不稱天。桓不稱王之類。一切闢之。案朱子語錄云。聖人據實而書。是非得失。有言外之意。必於一字一辭閒。求襃貶所在。竊恐未然。仲炎表中所云。酌朱熹之論者。蓋本於是。何夢申作呂大圭春秋或問序。謂傳春秋者幾百家。大抵以襃貶賞罰爲主。惟或問本朱子而盡斥之。不知仲炎已先發之矣。中如於南季來聘。據三傳戴記。謂天子無聘諸侯之禮。周禮時聘之說。不足信。於滕薛來朝。謂諸侯無私相朝之禮。三傳俱謬。則過於疑古。以盟首止爲王世子立黨制父。則過於深文。以子同生爲傳語。誤入經文。以葬蔡桓侯。爲公字之譌。以同圍齊爲圍字重寫之訛。疑及正經。亦未免臆爲推測。然如謂季友爲巨姦。竊交宮閫。則成風私事。傳有明文。辭嚴義正。足以爲千古之大防矣。其論胡安國之書曰。孔子雖因顏淵之問。有取於夏時。不應修春秋而遽有所改定也。胡安國氏謂春秋以夏正冠月。而朱熹氏非之。當矣。孔子之於春秋。述舊禮者也。如惡諸侯之強而存天子。疾大夫之偪而存諸侯。憤吳楚之橫而尊中國。此皆臣子所得爲者。若夫更革當代之王制。竊用天子之賞罰。決非孔子意也。夫孔子修春秋方將以律當時之僭。其可自爲僭哉。其立義明白正大。深得聖人之意。蓋迥非安國所及也。
</p><br/></div></body></html>