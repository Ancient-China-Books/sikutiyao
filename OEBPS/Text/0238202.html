<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十四 藝術類存目 書學彙編 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十四
<!--sf:-->藝術類存目
</font><h2>
<!--ti:-->書學彙編 十卷
</h2>
<!--ed:-->浙江巡撫採進本
<p>
<!--no:-->國朝萬斯同撰。斯同有讀禮質疑。已著錄。是編錄歷代善書之人。上自蒼頡。下迄明季。共一千五十四人。其中如皇甫規妻。舊云不知何氏。此據張懷瓘書斷。知其姓馬。後魏江式請定正文字疏。稱漢講學大夫秦近小學元士爰禮。此據漢書。以爲王莽時官。董羽謂劉德昇卽劉表。爲書家之祖。此據三國志。云表字景升。非德昇。宣和書譜稱詹思遠。史亡其系。此據晉書。知爲應璩之孫。詹字曰思遠。譜又稱王邃行書有羲獻法。此據晉書。知邃爲元帝時人。在羲獻之前。又稱陳達爲陳人。劉珉爲北齊人。此據史。知達爲晉人。珉爲南齊人。又稱唐有盧革楊邠書。此據史。言革邠皆不知學。未必眞蹟。又稱南唐有李霄遠。此據十國春秋。知爲李蕭遠。宋史鮑由。此以爲卽鮑愼由。避孝宗諱。以及模搨蘭亭之說。斷從褚遂良。昇元祖帖之說。斷爲南唐元宗。皆頗有考證。然此書作於國初。迨康熙中。御定佩文齋書畫譜出。則此爲滄海之一粟矣。<br/>
</p></div></body>
</html>