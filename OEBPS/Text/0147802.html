<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十四 地理類一 欽定皇輿西域圖志 五十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部二十四
<!--sf:-->地理類一
</font><h2>
<!--ti:-->欽定皇輿西域圖志 五十二卷
</h2>
<p>
<!--no:-->乾隆二十一年奉敕撰。乾隆二十七年創成初稾。嗣以昄章日闢。規制益詳。進呈御覽之時。隨事訓示。復增定爲今本。首四卷爲天章。我皇上平定西域。題詠至多。地勢兵機。皆包羅融貫。惟恭錄統論西師全局者。弁冕簡端。其因地紀事。卽物抒懷者。則仍分載於各門。次圖考三卷。自幅員所屆。以及符節所通。共新圖二十有一。又附歷代舊圖十有二。古今互校。益昭聖朝拓宇之功。次列表二卷。上起秦漢。下迄元明。以明國土之分合。建置之沿革。次晷度二卷。川陸之迂回。道里之遠近。多不足據。惟以日景定北極之高度。以中星驗右界之偏度。爲得其眞。古法所謂飛鳥圖也。次疆域十二卷。分爲四路。一曰安西南路。嘉峪關外州縣隸焉。一曰安西北路。哈密至鎭西府迪化州隸焉。一曰天山北路。庫爾喀喇烏蘇至塔爾巴哈台伊犂隸焉。一曰天山南路。闢展至和闐諸回部隸焉。次山四卷。次水五卷。玉門以外。連峯疊嶂。巨浸洪流。往往延袤千百里。不可以割屬一地。故各以山水爲類也。次官制二卷。次兵防一卷。臺站附焉。次屯政二卷。戶口附焉。次貢賦錢法學校各一卷。次封爵二卷。皆長駕遠馭之睿略。揆文奮武之鴻模也。次風俗音樂各一卷。服物二卷。土產一卷。皆如地志之例。惟音樂一門爲剏體。以其隸在協律。備禁佅兜離之數故也。次藩屬三卷。皆奉朔朝貢之國。梯航新達者。次雜錄二卷。以瑣聞軼事終焉。記流沙以外者。自史記大宛列傳。漢書西域列傳始詳。而異域傳聞。譌謬亦復不少。至法顯元奘之所記。附會佛典。更多屬子虛。蓋龍沙葱雪。道里迢遙。非前代兵力所能至。卽或偶涉其地。而終弗能有。故記載者依稀影響。無由核其實也。我皇上遠奮天弧。全收月𩨳。旣使二萬里外。咸隸版圖又列戍開屯。畫疆置郡。經綸宏遠。足以鞏固於萬年。每歲虎節往來。鴈臣出入。耳聞目見。皆得其眞。故詔輯是編。足以補前朝輿記之遺。而正歷代史書之誤。聖人威德之昭宜。經綸之久遠。事事爲二帝三王所不及。茲其左驗矣。豈徒與甘英諸人。侈誇珍怪與。<br/>
</p></body>
</html>