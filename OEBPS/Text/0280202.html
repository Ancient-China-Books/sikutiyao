<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十五 類書類一 羣書會元截江網 三十五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部四十五
<!--sf:-->類書類一
</font><h2>
<!--ti:-->羣書會元截江網 三十五卷
</h2>
<!--ed:-->浙江巡撫採進本
<p>
<!--no:-->不著撰人名氏。首題太學增修。中有淳祐端平年號。蓋理宗時程試策論之本也。元時麻沙刻本。前有至正七年東陽胡助序。黃虞稷千頃堂書目。遂指爲助撰。誤矣。其書凡分六十五門。每門閒附子目。各類之中。歷代事實。宋朝事實。經傳格言。名臣議奏。諸儒至論。分段標識。又有所謂主意證時政警段結尾諸目。至於排偶成句。亦備載焉。考宋禮部條式。元祐舊制。第一場以經義詩賦分兩科。第二場則均試論一道。限五百字以上。第三場則均試策三道。御試亦均用策策一道。限一千字以上。紹興六年。改制四場試士。其第三場仍試論一道。長四場減策二道。御試亦仍用策一道。故講科舉之學者。率輯舊文以備用。其出自士大夫者。則爲永嘉八面鋒。東萊制度詳說。其出自坊本者。則爲是書之類。大抵意求廣絡。故叢宂日增。然其閒每事皆具首尾。頗使省覽。於宋代典故。引用尤詳。閒可以裨史闕。蓋在當日爲俗書。在後世則爲古籍。此亦言不一端。各有當矣。<br/>
</p></body>
</html>