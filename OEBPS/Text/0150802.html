<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十六 地理類三 西湖遊覽志 二十四卷 志餘 二十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十六
<!--sf:-->地理類三
</font><h2>
<!--ti:-->西湖遊覽志 二十四卷
<!--ti:-->志餘 二十六卷
</h2>
<!--ed:-->浙江汪啓淑家藏本
<p>
<!--no:-->明田汝成撰。汝成有炎徼紀聞。已著錄。是書雖以游覽爲名。多記湖山之勝。實則關於宋史者爲多。故於高宗而後。偏安逸豫。每一篇之中。三致意焉。宋乾道閒。周淙撰臨安志十五卷。咸淳閒。潛說友又續成一百卷。湖山特其中之一目。例不當詳。吳自牧作夢粱錄。周密作武林舊事。於歲時風俗特詳。而山川古蹟。又在所略。惟汝成此書。因名勝而附以事蹟。鴻纖鉅細。一一兼該。非惟可廣見聞。併可以考文獻。其體在地志雜史之閒。與明人游記。徒以觴咏登臨。流連光景者不侔。其志餘二十六卷。則摭拾南宋軼聞。分門臚載。大都杭州之事居多。不盡有關於西湖。故別爲一編。例同附錄。蓋有此餘文。以消納其宂碎。而後本書不病於蕪雜。此其義例之善也。惟所徵故實。悉不列其書名。遂使出典無徵。莫能考證其眞僞。是則明人之通弊。汝成亦未能免俗者矣。<br/>
</p></div></body>
</html>