<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十三 禮類存目一 周禮集傳 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十三
<!--sf:-->禮類存目一
</font><h2>
<!--ti:-->周禮集傳 六卷
</h2>
<!--ed:-->湖南巡撫採進本
<p>
<!--no:-->國朝李文炤撰。文炤有周易本義拾遺。已著錄。是書前有自序。謂朱子曾稱周禮爲天理爛熟之書。表章雖明。而訓釋未逮。諸儒之說。不能有醇無疵。因遠稽博採。上推列聖之因革。下鑑歷代之興衰。以竊附於詩書集傳之後。其自命甚高。今觀其書。不過隨文釋義。無所考證。多引先儒議論。及後世事蹟。曼衍牽合。亦非詁經之正體。惟考工記之前。復旁搜官名於傳記之中。以補冬官之闕。計官三十有五。中有大司空小司空豕人權人都司空家司空六官。皆不言所據。昔錢𠷓病俞庭椿以後割取五官。殊失古本之舊。因著冬官補亡三卷。所補凡二十有一。其與炤相同者。惟后稷農正農師水師匠師工師舟牧工正圬人九官。司室則不立大小之名。餘尚有十一官。爲文炤所未載。殆由未見𠷓書歟。<br/>
</p></div></body>
</html>