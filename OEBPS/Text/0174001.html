<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部三十九 政書類存目一 明祖訓 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部三十九
<!--sf:-->政書類存目一
</font><h2>
<!--ti:-->明祖訓 一卷
</h2>
<!--ed:-->浙江巡撫採進本
<p>
<!--no:-->明洪武二年。命中書編次。其目十有三。一祖訓首章。一持守。一嚴祭祀。一僅出入。一愼國政。一禮儀。一法律。一內令。一內官。一職制。一兵衞。一營繕。一供用。至六年五月書成。太祖自爲序。復命宋濓序之。此本佚濓序。惟太祖之序載篇首。序稱開導後人。立爲家法。大書揭於西廡。朝夕親覽。以求至當。首尾六年。凡七謄錄藁。至今方定。命翰林編輯成書。禮部刊印云云。然則諸詞臣僅繕錄排纂而已。其文詞悉太祖御撰也。其中多言親藩體制。大抵懲前代之失。欲兼用封建郡縣。以相牽制。故親王與方鎭各掌兵。王不得預民事。官吏亦不得預王府事。尤諄諄以姦臣壅蔽離閒爲慮。所以防之者甚至。如云若大臣行姦。不令王見天子。私下傅致其罪。而遇不幸者。其長史司併護衞。移文五軍都督府。索取姦臣。族滅其家。又云如朝無正臣。內有姦惡。則親王訓兵待命。或領正兵討平。然則靖難之事。肇釁於此。高煦宸濠。遂接踵效尤。是亦矯枉過直。作法於涼之弊矣。皇甫錄明記略云。祖訓所以教戒後世者甚備。獨無委任閹人之禁。世以爲怪。或云本有此條。因版在司禮監削去耳。然永樂大典所載。亦與此本相同。則似非後來削去。錄所云云。蓋以意揣之也。<br/>
</p></div></body>
</html>