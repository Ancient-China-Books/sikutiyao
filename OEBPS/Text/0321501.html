<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部六 別集類六 錢塘集 十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部六
<!--sf:-->別集類六
</font><h2>
<!--ti:-->錢塘集 十四卷
</h2>
<!--ed:-->編修汪如藻家藏本
<p>
<!--no:-->宋韋驤撰。驤字子駿。錢塘人。皇祐五年進士除知袁州萍鄉縣。歷福建轉運判官。主客郞中。出爲夔路提刑。建中靖國初。除知明州。匈宮祠。以左朝議大夫提舉杭州洞霄宮卒。其事蹟不見於宋史。而集中所載表狀祭文諸篇。署銜尚存可以得其大槩。馬端臨經籍考。有錢唐韋先生集十八卷。宋史藝文志。卷數亦同。是編原本十六卷。前有收藏家題識。云宋版韋驤集。係明吳寬家藏本。原闕第一第二卷。實止十四卷。檢勘書中。凡構字皆空闕。而註其下云太上皇帝御名。當由孝宗時刊本鈔傳。特所闕兩卷。諸本皆同。今已末由考補耳。驤少以詞賦知名。王安石最稱其借箸賦。而集中未見。考宋史藝文志。驤別有賦二十卷。當別在賦集之內。而今佚之矣。其古體詩亦已不完。而梗槩尚具。觀其氣格。大抵不屑屑於規橅唐人。而密詠恬吟。頗有自然之趣。雜文多安雅有法。而四六表啓爲尤工。其精麗流逸。已開南宋一派。雖未能接蹟歐梅。要亦一時才傑之士也。謹釐改目次。卽所存之本。以第三卷爲第一。定爲一十四卷。著之於錄。屢經傳寫。脫落頗多。世無別本。其可知者。隨文校正。其不可知者。則姑從闕疑之義焉。<br/>
</p></div></body>
</html>