<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十八 雜家類二 刊誤 二卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十八
<!--sf:-->雜家類二
</font><h2>
<!--ti:-->刊誤 二卷
</h2>
<!--ed:-->兩江總督採進本
<p>
<!--no:-->唐李涪撰。舊本前有結銜。稱國子祭酒郭忠恕。佩觿引此書。亦稱李祭酒涪。五代去唐未未遠。當得其眞。而陸游渭南集有是書跋曰。王行瑜作亂。宗正卿李涪。盛陳其忠必悔過。及行瑜傳首京師。涪亦放死嶺南。疑卽此人。未詳孰是也。前有自序。稱撰成五十篇。此本惟四十九篇。蓋佚其一。其書皆考究典故。引舊制以正唐末之失。又引古制以糾唐制之誤。多可以訂正禮文。下卷閒及雜事。如論僅甥旁繆廄薦六字之譌。辨陸法言切韻之誤。解論語不問馬之不非否音。校左傳繕完葺牆之完爲宇字。以及駁李商隱孔子師老耼老耼師竺乾之妄。正賈耽七曜歷之繆。亦頗資博識。唐末文人。日趨佻巧。而涪獨考證舊文。不可謂學有根柢者矣。<br/>
</p></div></body>
</html>