<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部六 易類六 大易擇言 三十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部六
<!--sf:-->易類六
</font><h2>
<!--ti:-->大易擇言 三十六卷
</h2>
<!--ed:-->兩江總督採進本
<p>
<!--no:-->國朝程廷祚撰。廷祚字綿莊。號青溪。上元人。是編因桐城方苞緒論。以六條編纂諸家之說。一曰正義。諸說當於經義者也。二曰辨正。訂異同也。三曰通論。謂所論在此。而義通於彼。與別解之理猶可通者也。四曰餘論。單辭片語。可資發明者也。五曰存疑六曰存異。皆舊人譌舛之文。似是者謂之疑。背馳者謂之異也。六條之外。有斷以已意者。則以愚案別之。其闡明爻象。但以說卦健順動入陷麗止說八義。爲八卦眞象。八者之得失。則以所値之重卦爲斷。其明爻義。則求之本爻。而力破承乘比應諸舊解。其稽六位。則專據繫辭辨貴賤者存乎位之旨。凡陽爻陰位陰爻陽位之說。亦盡芟除。蓋力排象數之學。惟以義理爲宗者也。<br/>
</p></div></body>
</html>