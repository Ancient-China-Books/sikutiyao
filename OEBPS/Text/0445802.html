<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五十二 詞曲類二 梅苑 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部五十二
<!--sf:-->詞曲類二
</font><h2>
<!--ti:-->梅苑 十卷
</h2>
<!--ed:-->山東巡撫採進本
<p>
<!--no:-->宋黃大輿編。大輿字載萬。錢曾讀書敏求記引王灼之語云。字載方。殆書萬爲万。又譌万爲方。如蕭方等之轉爲萬等歟。其爵里未詳。厲鶚宋詩紀事。稱爲蜀人。亦以原序自署岷山耦耕。及成都文類載其詩。以意推之耳。無確證也。王灼稱大輿歌詞。與唐名輩相角。其樂府號廣變風。有賦梅花數曲。亦自奇特。然樂府今不傳。惟此集僅存。所錄皆詠梅之詞。起於唐代。止於南北宋閒。自序稱己酉之冬。抱疾山陽。三徑掃迹。所居齋前。更植梅一株。晦朔未逾。略已粲然。於是錄唐以來才士之作。以爲齋居之玩。目之曰梅苑。考己酉爲建炎二年。正高宗航海之歳。山陽又戰伐之衝。不知大輿何以獨得蕭閒。編輯是集。殆己酉字有誤乎。昔屈宋徧陳香草。獨不及梅。六代及唐篇什。亦寥寥可數。自宋人始重此花。人人吟咏。方回撰瀛奎律髓。於著題之外。別出梅花一類。不使溷於羣芳。大輿此集。亦是志也。雖一題裒至數百闋。或不免窠臼相因。而刻畫形容。亦往往各出新意。固倚聲者之所採擇也。集中兼採蠟梅。蓋二花別種同時。義可附見。至九卷兼及楊梅。則務博之失。不自知其汜濫矣。<br/>
</p></body>
</html>