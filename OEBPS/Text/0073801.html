<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部三十六 四書類二 四書疑節 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部三十六
<!--sf:-->四書類二
</font><h2>
<!--ti:-->四書疑節 十二卷
</h2>
<!--ed:-->浙江汪啓淑家藏本
<p>
<!--no:-->元袁俊翁撰。俊翁字敏齋。袁州人。前有黎立武李應星序。又有彭元龍序二篇。應星元龍序。皆稱俊翁。獨立武序作雋翁。蓋傳寫字異也。其仕履無可考。立武序稱以重吾榜。應星序亦稱奕奕魁文。知嘗首舉於鄕矣。立武應星序。及元龍前一序。並側註經史疑義字。元龍後一序。又側註四書經疑字。而卷首標題。則作待問集四書疑節。互相參錯。考俊翁題詞。稱科目以四書設疑。以經史發策。因取四書經史。門分而類析之。蓋待問集者其總名。經史疑義。四書經疑。其中之子部。今經史疑義已佚。故序與書兩不相應也。惟疑節之名。不甚可解。卷首有溪山家塾刊行字。或重刻時有所删節。故改題曰節歟。朱彝尊經義考中載之。註曰未見。此本猶從元版傳鈔。其例以四書之文。互相參對爲題。或似異而實同。或似同而實異。或闡義理。或用考證。皆標問於前。列答於後。蓋當時之體如是。雖亦科舉之學。然非融貫經義。昭晰無疑。則格閡不能下一語。非猶夫明人科舉之學也。<br/>
</p></body>
</html>