<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十 政書類存目二 官民準用 七卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->史部四十
<!--sf:-->政書類存目二
</font><h2>
<!--ti:-->官民準用 七卷
</h2>
<!--ed:-->永樂大典本
<p>
<!--no:-->不著撰人名氏。前有徐天麟序。曰元不尚苛細。故不用太和舊例。然隨事立法。前後所降格例。文墨之吏。不能盡睹。及蒙省臺降令內外衙門。編類置簿檢擧。適有好事君子。出一編書示余。曰官民準用云云。則是書乃留心法律者。鈔集案牘而爲之。非官撰也。前列詔敕。中分三十二目。一曰官制。二曰吏員。三曰公牘。四曰禮儀。五曰學校。六曰僧道。七曰戶役。八曰田產。九曰婚娶。十曰良賤。十一曰債負。十二曰俸給。十三曰錄糧。十四曰課程。十五曰倉庫。十六曰榷禁。十七曰鋪驛。十八曰軍兵。十九曰臺察。二十曰訴訟。二十一曰警捕。二十二曰斷獄。二十三曰禁約。二十四曰雜犯。二十五曰盜賊。二十六曰毆殺。二十七曰贓婪。二十八曰姦汙。二十九曰詐僞。三十曰拾遺。三十一曰工作。三十二曰匠役。附以唐律諸圖。蓋元初罷科擧而用掾吏。故官制之下。卽次以吏員。又其時三教並重。故學校之後。卽次以僧道也。此書。明文淵閣書目作四册。不言幾卷。今見於永樂大典者。凡七卷。已合併舊帙。非其原數矣。<br/>
</p></body>
</html>