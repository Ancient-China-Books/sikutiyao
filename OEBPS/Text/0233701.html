<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部二十二 藝術類一 宣和書譜 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部二十二
<!--sf:-->藝術類一
</font><h2>
<!--ti:-->宣和書譜 十二卷
</h2>
<!--ed:-->兩江總督採進本
<p>
<!--no:-->不著撰人名氏。記宋徽宗時內府所藏諸帖。蓋與畫譜同時作也。首列帝王諸書爲一卷。次列篆隸爲一卷。次列正書四卷。次列行書六卷。次列草書七卷。末列分書一卷。而制誥附焉。宋人之書。終於蔡京蔡卞米芾。殆卽三人所定歟。芾京卞書法皆工。芾尤善於辨別。均爲用其所長。故宣和之政。無一可觀。而賞鑒則爲獨絕。蔡絛鐵圍山叢談稱所見內府書目。唐人硬黃臨二王至三千八百餘幅。顏魯公墨迹至八百餘幅。大凡歐虞褚薛及唐名臣李太白白樂天等書字。不可勝記。獨兩晉人則有數矣。至二王破羌洛神諸帖。眞迹殆絕。蓋亦僞多焉云云。今書所載王羲之帖。僅二百四十有二。王獻之帖僅八十有九。顏眞卿帖僅二十有八。蓋其著於錄者。亦精爲汰簡。魚目之混罕矣。<br/>
</p></div></body>
</html>