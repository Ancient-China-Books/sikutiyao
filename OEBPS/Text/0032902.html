<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部十六 詩類二 詩疑辨證 六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部十六
<!--sf:-->詩類二
</font><h2>
<!--ti:-->詩疑辨證 六卷
</h2>
<!--ed:-->江蘇巡撫採進本
<p>
<!--no:-->國朝黃中松撰。中松字仲嚴。上海人。是書主於考訂名物。折衷諸說之是非。故以辨證爲名。其中亦瑕瑜互見。如古說雎鳩爲雕類。鄭樵及朱子。則以爲鳧類。左傳云。雎鳩司馬也。馮復京引朱傳云。江淮所有。當年恐未入詩人之目。已爲定論。至爾雅云。雎鳩王鳩。郭注鵰類。今江東呼之爲鶚。好在江渚山邊食魚。爾雅又云。楊鳥白鷢。郭註似鷹尾上白。是則二鳥明矣。乃揚雄許愼。皆以白鷢釋雎鳩。是傎也。中松竝存其說。未免兩岐。黍稷一條。獨載雷禮黍貴稷賤。黍早稷晚之說。案后稷以官名。社稷以壇名。稷爲五穀之長。諸書皆然。稷未嘗賤也。月令以稷爲首種。尚書緯云。春鳥星昬中以種稷。夏火星昬中以種黍。是稷亦非晚也。中松乃取其說。又引家語之文。以廢羣議。不知家語王肅僞撰。不足據也。韓奕之梁山韓城。王應麟兩存舊說。而其意以在晉爲主。中松本王肅之說。謂皆在燕。持論自確。而又疑梁山在晉地。且不明乾州之梁山。與在夏陽者。本一山綿亙。孔疏最明。乃用胡渭雍州有二梁山之說。竝疑梁山宮爲三梁山。則支離繳繞。弊亦與應麟等矣。應田不取鄭箋田當作𣌾。聲轉字誤之說。案陳之爲田。此聲轉也。𣌾之變陳。此字誤也。中松徒疑𣌾非引。而曰讀爲引。以爲費力。不知𣌾與𣍃同。說文解字曰。𣍃擊小鼓引樂聲也。其文甚明。何足爲疑乎。至全書之中。考正訛謬。校定異同。其言多有依據。在近人中。猶可謂留心考證者焉。<br/>
</p></body>
</html>