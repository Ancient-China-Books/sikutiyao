<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十三 小學類存目一 字義總略 四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十三
<!--sf:-->小學類存目一
</font><h2>
<!--ti:-->字義總略 四卷
</h2>
<!--ed:-->浙江巡撫採進本
<p>
<!--no:-->明顧充撰。充字回瀾。上虞人。隆慶丁卯舉人。官至南京工部都水司郞中。是書辨諸字音義點畫。分四十四門。體例最爲宂碎。又不明六書本旨。與古字假借之例。如字始門註景字云。卽影字。葛洪字苑始如彡。是誤採顏氏家訓之說。不知漢高誘註淮南子。已云景古影字也。註爾朱字云。百千家姓皆無。始見唐神仙爾朱洞。是併魏書亦未考矣。避忌門註齒字云。張萬歲牧馬。衆以張諱。因以馬歲爲齒。是併公羊傳禮記亦未考矣。甚至字始門註回文字云。始於溫嶠。註雲土字云。雲土夢作乂。舊誤作雲夢土。宋太宗得古本。始詔改正。已與字義無涉。至避忌門註海棠字云。杜子美母名海棠。故集中無詩。註道字云。師道淵避蕭道成諱稱師淵。註崇字云。姚元之避開元年號。改名崇。是與字義不更風馬牛乎。半字通用門。中如廋𢊈彌弥澭灉污汗幬𢅱之類。本一字而體分今古。乃區別爲二。強指曰通。各音門中如庚桑作亢倉。裂繻作履緰。本音之轉。非庚桑卽音亢倉。裂繻卽音履緰。俠累作韓傀。本名之譌。更非俠累卽音韓傀。乃又混合爲一。謂上字卽讀下音。凡斯之類。不可縷數。他若二字分書門。旣收旱旰星甠諸字。而別卷又以愈愉怠怡等字。立心忄各開一門。則互相重複矣。正音門積字註。旣云音恣非。動靜門中積字註。又云凡指所聚之物音恣。取物而積聚之音迹。字始門車字註云。尺遮切。自漢以來。始有居音。正音門下字註又云。古音虎。魏了翁云。六經凡下皆音戶。故下皆音虎。則自相矛盾。其餘如俎豆當作俎斗。周人避文王諱。讀昌爲去聲者。更不知其何據矣。<br/>
</p></div></body>
</html>