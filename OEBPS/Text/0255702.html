<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部三十二 雜家類六 勤有堂隨錄 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部三十二
<!--sf:-->雜家類六
</font><h2>
<!--ti:-->勤有堂隨錄 一卷
</h2>
<!--ed:-->編修程晉芳家藏本
<p>
<!--no:-->元陳櫟撰。櫟有書傳纂疏。已著錄。此其隨筆劄記之文也。雖多談義理。而頗兼考證。於宋末元初諸人。各舉其學問之源流。文章之得失。非泛泛託諸空言者。其謂陳安卿爲朱門第一人。黃直卿及李方子。多有差處。謂楊誠齋亦閒氣所生。何可輕議。謂劉辰翁父喪七年不除爲好怪釣名。尤平情之論。不規規於門戶之見者矣。櫟定宇集前載有年表一卷。稱至治三年。年七十二。作勤有堂記。則是書當成於晚年。然其記集中不載。而集末別有朱升記一篇。述其曾孫鎜之言曰。辛勤三十年。始有此室廬。韓公詩也。詩書勤乃有。亦韓公詩也。觀吾家堂名者。惑而弗辨。請爲記以昭之云云。詳其詞意。主於櫟夫婦辛勤。以有此堂。蓋宋末建陽余氏書坊。亦名曰勤有堂。故有是辨歟。<br/>
</p></div></body>
</html>