<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部五 別集類五 穆參軍集 三卷 附錄遺事 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部五
<!--sf:-->別集類五
</font><h2>
<!--ti:-->穆參軍集 三卷
<!--ti:-->附錄遺事 一卷
</h2>
<!--ed:-->大學士于敏中家藏本
<p>
<!--no:-->宋穆修撰。修字伯長。鄆州人。蘇舜欽集。有修哀文。稱其咸平中舉進士。得出身。而集中上潁州劉侍郞書。稱某以大中祥符中竊進士第。邵伯温易學辨惑。亦稱修爲祥符二年梁固榜進士。宋史本傳。又云眞宗東封。詔舉齊魯經行之士。修預選賜進士出身。所述小異。似當以自敘爲確也。修初授泰州司理參軍。以伉直爲通判秦應所誣搆。貶池州。再逢恩徙潁蔡二州文學掾。明道元年病卒。宋人皆謂之穆參軍。從其初官也。修受數學於陳摶。先天圖之竄入儒家自修始。其文章則莫考所師承。而歐陽修論尹洙墓誌書。謂其學古文在洙前。朱子名臣言行錄。亦稱洙學古文於修。而邵伯温辨惑。稱修家有唐本韓柳集。募工鏤版。今柳宗元集。尚有修後序。蓋天資高邁。沿溯於韓柳。而自得之。宋之古文。實柳開與修爲倡。然開之學及身而止。修則一傳爲尹洙。再傳爲歐陽修。而宋之文章於斯極盛。則其功亦不尠矣。據蘇舜欽哀文。稱訪其遺文。惟得任中正尚書家廟碑。靜勝亭記。徐生昌墓誌。蔡州塔記四篇。不能成卷。祖無擇集。有修集序。稱其遺文於嗣子照得詩五十六。書序記誌祭文總二十。次爲三卷。其序作於慶曆三年。所刻詩文之數。與今本合。蓋此集猶無擇所編之舊也。王得臣麈史。述史驤之言。譏其作巨盜詩。以刺丁謂。爲有累於道。考邵伯温辨惑。載修於丁謂爲貧賤交。謂後貴。修乃不與之揖。謂銜之。頗爲所軋。修集中聞報自崖徙雷一章。卽爲謂作。則驤所謂累於道者。病其挾私怨耳。然其詩排斥姦邪。尚不致乖於公義。未可深非。又葉適水心集。譏呂祖謙宋文鑑所收修法相院鐘記靜勝亭記二篇。爲腐敗麤澀。亦言之已甚。惟第三卷之首。載毫州魏武帝帳廟記一篇。稱曹操建休功。定中土。垂光顯盛大之業於來世。又稱惟帝之雄。使天濟其勇。尚延數年之位。豈強吳庸蜀之不平。又稱至今千年下。觀其書。猶震惕耳目。悚動毛髮。使人凜其遺風餘烈。又稱高祖於豐沛。光武於南陽。廟象咸存。威德弗泯。其次則譙廟也云云。其獎篡助逆。可謂大乖於名教。至述守臣之言。有吾臨此州。不能導爾小民心知所奉。是亦吾過云云。顯然以亂賊導天下。尤爲悖理。尹洙春秋之學。稱受於修。是於春秋爲何義乎。自南宋以來。無一人能摘其謬。殊不可解。今承睿鑒指示。使綱常大義。順逆昭然。允足立天經而定人紀。豈可使之仍廁簡牘。貽玷汗靑。謹刊除此文。以彰袞鉞。其他作則仍錄之。用不沒其古文一脈。蓽路藍縷之功。舊本前有劉淸之序。佚而不載。今從龍學集補錄遺事一卷。不知何人所編。亦附載備考。諸家鈔本。或稱河南穆先生文集。或稱穆參軍集。祖無擇序。則稱河南穆公集。參差不一。今考文獻通考。以穆參軍集著錄。蓋南宋時通用此名。今從之焉。<br/>
</p></div></body>
</html>