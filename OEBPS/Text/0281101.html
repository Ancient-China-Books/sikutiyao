<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部四十六 類書類二 純正蒙求 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部四十六
<!--sf:-->類書類二
</font><h2>
<!--ti:-->純正蒙求 三卷
</h2>
<!--ed:-->浙江鮑士恭家藏本
<p>
<!--no:-->元胡炳文撰。炳文有周易本義通釋。已著錄。蒙求自李瀚以下。仿其體者數家。大抵雜採經傳事實。隸以韻語。以便童子之記誦。然多以對偶求工。不盡有關於法戒。炳文是書。則集古嘉言善行。各以四字屬對成文。而自註其出處於下。所載皆有裨幼學之事。以視餖飣割裂。僅供口耳者。於啓導較爲切近。上卷敍立教明倫之事。中卷敍立身行己之事。下卷敍待人接物之事。略以白鹿洞規爲準。每卷一百二十句。總爲三百六十句。卷中又各有子目。每一目多者一二十句。少者不過四句。中閒以拘於駢儷。格於聲韻。故漏落甚多。又如黃香暖席宜入父子倫。而反入幼學見趣條下。陳子高讓田。宜入長幼之倫。而反入處宗族條下。其分隸亦未能悉允。然養蒙之教。取其顯明易曉。不貴以淹博相高。此書循諷吟哦。以資感發。與朱子小學外篇。足相表裹。固未可以淺近廢也。<br/>
</p></div></body>
</html>