<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部五十五 釋家類存目 正宏集 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部五十五
<!--sf:-->釋家類存目
</font><h2>
<!--ti:-->正宏集 一卷
</h2>
<!--ed:-->編修周永年家藏本
<p>
<!--no:-->國朝釋本果撰。本果字曠圜。潮州錄山寺僧。是編皆述唐僧大顛事迹。而大旨主於誣韓愈歸依佛法。以伸彼教。首列寺圖。次爲元大德辛丑僧了性所作大顛本傳。次爲韓愈與大顛三書。次爲歐陽修別傳跋。次爲虞集別傳贊。次爲諸家詩文。而終以本果自跋。據朱子韓文考異。以與大顛書爲眞。而陳振孫書錄解題。力辨其僞。且言其因仍方崧卿所編外集之誤。然崧卿所刻韓集舉正。今尚有淳熙舊刻。考其外集所列二十五篇之目。實無此三書。疑不能明也。愈與大顛往返。事見與孟簡書中。而所傳大顛別傳卽稱簡作。其爲依託灼然可見。韓文考異亦引之。不知何所證驗。考陳善捫蝨新話。引宗門統要所功憲宗詰愈佛光及愈皈依大顛屢參不悟事。一一與此書相合。宋史藝文志。載宗門統要十卷。僧宗永所撰。蓋緇徒造作言語。以復闢佛之讎。不足爲怪。至儒者亦採其說。則未免可訝矣。<br/>
</p></body>
</html>