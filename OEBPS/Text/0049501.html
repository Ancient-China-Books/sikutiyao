<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十五 禮類存目三 三禮合纂 二十八卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部二十五
<!--sf:-->禮類存目三
</font><h2>
<!--ti:-->三禮合纂 二十八卷
</h2>
<!--ed:-->江蘇巡撫採進本
<p>
<!--no:-->國朝張怡撰。怡一名遺。字自怡。初名鹿徵。號瑤星。江寧人。前明登萊總兵官可大之子。崇禎中。袁崇煥用陳繼儒之言。殺皮島帥毛文龍。邊兵乘機爲變。可大死之。蔭怡錦衣衞千戶。李自成僭位。逼之使降。不從。自成敗遁。乃逃入深山中。至康熙三十四年以壽終。是書凡例。稱從周子雪客。借衞湜禮記集說。雪客爲周在浚字。則康熙初年所作也。其書大體仿儀禮經傳通解。而敍次微有不同。首通禮。次祭禮。次王朝之禮。次喪禮。其通禮以大學中庸爲首。大學從王守仁所解古本。不用朱子改定之本。次王朝之禮。則首周官。而以儀禮覲聘燕射諸篇附焉。其言曰。禮記昉于漢儒。中閒性道微言。天人奧義。時時吐露。然眞贗相雜。瑕瑜不掩。如月令王制諸篇。皆未經夫子刪定者也。周官多操切富強之術。詳於政而略於教。儀禮皆周旋于降之節。儀則繁而禮則疏。先儒欲推二書爲經。以記爲傳。似非定論云云。然儀禮禮記。彼此相應。周官所云。頗與之遠。強爲通之。必成轇轕。如因是而斥周官。則大不可。且以周禮爲有政無教。儀禮爲儀繁禮疏。則尤不得先王因事寓訓之旨。大抵其解出於郝敬。而又益以姚江之心學。凡先王大典。皆視爲粗迹。無足怪也又其凡例有云。文義會通。彼此互舉者。悉照原篇。不敢割裂。今案儀禮一書。有經有記。怡於昏聘諸篇。咸裁截記文。分附經次。較其發凡。亦屬矛盾。惟周官不用俞氏復古編之說。差爲有見耳。<br/>
</p></body>
</html>