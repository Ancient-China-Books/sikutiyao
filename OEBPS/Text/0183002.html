<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部四十四 史評類 唐鑑 二十四卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部四十四
<!--sf:-->史評類
</font><h2>
<!--ti:-->唐鑑 二十四卷
</h2>
<!--ed:-->副都御史黃登賢家藏本
<p>
<!--no:-->宋范祖禹撰。呂祖謙註。祖禹字淳父。華陽人。嘉祐八年進士。歷官龍圖閣學士。出知陝州。事蹟附載宋史范鎭傳中。祖謙有古周易。已著錄初。治平中。司馬光奉詔修通鑑。祖禹爲編修官。分掌唐史。以其所自得者著成此書。上自高祖。下迄昭宣。撮取大綱。繫以論斷。爲卷十二。元祐初。表上於朝。結銜稱著作佐郞。蓋進書時所居官也。後祖謙爲作註。乃分爲二十四卷。蔡絛鐵圍山叢談。曰祖禹子温。遊大相國寺。諸貴璫見之。皆指目曰。此唐鑑之子。蓋不知祖禹爲誰。獨習聞有唐鑑也。則是書爲當世所重可知矣。張端義貴耳集。亦記高宗與講官言。讀資治通鑑。知司馬光有宰相度量。讀唐鑑。知范祖禹有臺諫手段。惟朱子語錄。謂其議論弱。又有不相應處。然通鑑以武后紀年。祖禹獨用沈旣濟之說。取武后臨朝二十一年。繫之中宗。自謂比春秋公在乾侯之義。且曰雖得罪君子。亦所不辭。後朱子作通鑑綱目。書帝在房州。實仍其例。王懋竑白田雜著。亦曰范淳夫唐鑑。言有治人無治法。朱子嘗鄙其論。以爲苟簡。而晚年作社倉記。則亟稱之。以爲不易之論。而自述前言之誤。蓋其經歷旣多。故前後所言。有不同者。讀者宜詳考焉。未可執一說必爲定也。然則朱子語錄之所載。未可據以斷此書矣。<br/>
</p></div></body>
</html>