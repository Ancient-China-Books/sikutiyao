<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 雪山集 十六卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->雪山集 十六卷
</h2>
<!--ed:-->永樂大典本
<p>
<!--no:-->宋王質撰。質有詩總聞。已著錄。其集久佚不傳。僅散見永樂大典中史。稱其嘗著論五十篇。言歷代君臣治亂。謂之樸論。今止存漢高帝文帝五代梁末帝周世宗四篇。質自序西征叢記。云自丁亥至庚寅。得詩一百三十有九。詞五十有一。記十。序六。銘二。又於淳熙二年作退文。有六悔六變。永樂大典所載。乃總題曰雪山集。不可辨識。又宋史藝文志。稱王景文集四十卷。而別出雪山集三卷。陳振孫書錄解題。亦作三卷。焦竑經籍志。朱彝尊經義考。則俱云四十卷。考王阮原序。稱其家以家以遺稾見屬。乃爲蒐羅删次。釐爲四十卷。名曰雪山。本其舊也。然則質初有小集三卷。自題雪山之名。迨阮删定遺稾。編爲全集。而其名如故。故三卷之本。與四十卷之本。諸書互見也。張端義貴耳集載。其何處難忘酒詩四首。稱所撰有雪齋集。則又刊本流傳。譌山爲齋矣。今蒐羅排次。共得一十六卷。其詩文有歲月可稽者。各加考證。附於題下。雖殘闕之餘。十存四五。其生平出處與文章宗旨。尚可以見其梗概焉。宋史本傳。頗以氣節推質。而周密齊東野語。載張說爲承旨時。朝士多趨之。惟質與沈瀛相戒勿詣說。已而質潛往說所。甫入客位。瀛已先在。物議喧傳。久之皆不安而去。與史殊相乖刺。考史稱虞允文以質鯁亮不回。薦爲右正言。時中貴人用事。多畏憚質。陰沮之云云。則質非附勢求進者。殆張說等懼其彈劾。反造此謗。史所謂陰沮之者。正指其事。密不察而誤載也。觀其初受張浚之知。又以湯思退薦爲太學正。而集中論和戰守疏。排擊二人。皆無恕詞。此豈放利偸合者所能爲歟。史又稱質博通經史。善屬文。與九江王阮齊名。阮序是集。亦稱聽其論古。如讀酈道元水經注。名山支川。貫串周巿。無有閒斷。自明以來。阮義豐集尚傳。而質集湮沒不彰。談藝家亦罕能稱道。今仰蒙睿鑒。取其論和戰守疏。及上宋孝宗疏諸篇。詞旨剴切。當於事理。特命校正剞劂。以發幽光洵爲千載之一遇。至集中靑詞一體。本非文章之正軌。謹欽遵諭旨。於繕錄之本。姑仍其舊。於刊刻之本。則概予芟除。又如會慶節功德疏。福地化緣疏。眞如修御書閣疏。天申節開啓疏。滿散疏。水陸修齋懺經諸疏。及化緣修造榜文諸篇。亦皆語涉異教。刊本幷爲削去。以示別裁焉。<br/>
</p></body>
</html>