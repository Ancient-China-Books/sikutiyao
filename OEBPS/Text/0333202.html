<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部十二 別集類十二 海陵集 二十三卷 外集 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部十二
<!--sf:-->別集類十二
</font><h2>
<!--ti:-->海陵集 二十三卷
<!--ti:-->外集 一卷
</h2>
<!--ed:-->編修汪如藻家藏本
<p>
<!--no:-->宋周麟之撰。麟之字茂振。海陵人。紹興十五年進士。中宏詞科。任起居舍人。歷擢兵部侍郞。直學士院給事中知制誥翰林學士。官至同知樞密院事。宋史藝文志。載麟之海陵集二十三卷。與此本合。前有淳熙癸卯周必大序。亦稱其子準裒遺稾得二十三卷。蓋猶舊帙。序稱其久官於朝。故其詩文。因事而作者少。集中內外制詞。殆居其半。今觀其集。非惟贈答唱和。寥寥無幾。卽奏議奏劄。亦多不關軍國大計。蓋其珥筆禁庭。坐躋通顯。與王珪約略相似。而文章嫻雅。亦猶有北宋館閣之餘風。非南渡諸家。日趨新巧者比。未可以專工儷偶輕也。別有外集一卷。其中使金諸詩。稱紹興己卯。考徐夢莘三朝北盟會編。載紹興二十九年。周麟之爲告哀使。蓋以韋太后事而行。時金國方謀南伐。詩中造海船一章。亦知其欲由膠州浮海。水陸竝進。而所載中原民謠十章。乃盛陳符識。以燕京小爲康王坐之兆。以迎送亭爲迎宋之兆。以金瀾酒爲金爛之兆。以歸德府爲復舊之兆。以沃州爲天水之兆。皆附會牽合。亦何異呂紳棄通州而遁。乃表言夜夢赤幟朱甲。爲中興之瑞乎。二老堂詩話。又載麟之使金。金主愛之。享以牛魚。密糟其首以歸獻。時有魚頭公之嘲。則當時必有所取悅於金主者。而其詩誇宋詆金。與事實絕不相應。又前後凱歌三十首。虛張虞允文瓜洲采石僥倖之功。殊爲過實。詞句亦多鄙俚。不類麟之他詩。考諸宋志。亦無外集之目。殆其子諱而削稾。後人又掇拾附存歟。以原本所有。姑仍其舊錄之。而附訂其謬如右。<br/>
</p></div></body>
</html>