<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十二 小學類三 轉注古音略 五卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十二
<!--sf:-->小學類三
</font><h2>
<!--ti:-->轉注古音略 五卷
</h2>
<!--ed:-->江蘇巡撫採進本
<p>
<!--no:-->明楊愼撰。是書前有自序。大旨謂毛詩楚詞有叶韻。其實不越保氏轉注之法。易經疏云。賁有七音。始發其例。宋吳才老作韻補。始有成編。學者知叶韻自叶韻。轉注自轉注。是猶知二五而不知十也。考叶韻之說。始於沈重毛詩音義。（見經典釋文。）後顏師古註漢書。李善註文選。竝襲用之。後人之稱叶韻。自此而誤。然與六書之轉注。則渺不相涉。愼書仍用叶韻之說。而移易其名於轉注。是朝三暮四。改爲朝四暮三也。如四江之釭字。說文云從金工聲。窻字說文云从穴悤聲。則釭讀工。窻讀悤。皆其本音。無所謂轉。亦安所用其注乎。姑卽就愼書論之。所注轉音。亦多舛誤。如二冬之龍字。引周禮龍勒雜色。謂當轉入三江。不知玉人上公用龍。鄭司農云。龍當爲尨。而左傳狐裘尨茸。卽詩之狐裘蒙戎。則尨當從龍轉。龍不當作莫江反也。又如蒸韻之朋字。愼引逸詩。翹翹車乘。招我以弓。豈不欲往。畏我友朋。謂當轉入一東。不知弓古音肱。有小戎采綠閟宮。及楚詞九歌諸條可證。則弓當從朋轉。朋不當讀爲蓬也。如此之顧。皆昧於古音之本。以其引證頗博。亦有足供考證者。故顧炎武作唐韻正。猶有取焉。<br/>
</p></div></body>
</html>