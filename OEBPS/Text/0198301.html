<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部六 儒家類存目二 李見羅書 二十卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->子部六
<!--sf:-->儒家類存目二
</font><h2>
<!--ti:-->李見羅書 二十卷
</h2>
<!--ed:-->江蘇巡撫採進本
<p>
<!--no:-->明李復陽編。皆其師李材講學之書。材字孟誠。豐城人。嘉靖壬戌進士。官至右僉都御史巡撫鄖陽。事蹟具明史本傳。材嘗患世之學者。每以朱王兩家格物致知之說。爭衡聚訟。因揭修身爲本一言。以爲孔曾宗傳。而謂知止卽知本。又謂格物之功。散見八條目中。以朱子補傳爲誤。其學較姚江末派。稍爲近實。故顧憲成頗稱之。然材在鄖陽。侵營地爲書院。至於激變諸軍。狼狽棄城。僅以身免。及被劾遣戍。猶用督撫儀從赴謫所。爲當代所非。黃宗義明儒學案。記之最詳。則亦何貴乎講學耶。是編凡大學古義一卷。道性善編一卷。論語大意四卷。書問九卷。門人記述四卷。而以舊本序別綴於末爲一卷。復陽爲無錫知縣時所刊也。<br/>
</p></div></body>
</html>