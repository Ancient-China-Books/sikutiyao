<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->浙江巡撫採進本

<div id="text"><font size="-1">
<!--fi:-->經部二十九
<!--sf:-->春秋類四
</font><h2>
<!--ti:-->春秋地名考略 十四卷
</h2><p>
<!--no:-->國朝高士奇撰。士奇字澹人。錢塘人。居於平湖。以諸生薦直內廷。授中書舍人。改翰林院侍講。官至內閣學士。是編乃康熙乙丑。士奇奉敕撰春秋講義。因考訂地理。併成是書奏進。據閻若璩潛邱劄記。稱秀水徐勝敬可。爲人作左傳地名訖。問余成公二年鞌之戰云云。則實士奇倩勝代作也。其書以春秋經傳地名。分國編次。皆先列國都。次及諸邑。每地名之下。皆先列經文傳文。及杜預注。而復博引諸書。考究其異同。砭正其疎舛。頗爲精核。惟時有貪多炫博。轉致瑣屑者。如魯莊公築臺臨黨氏。遂立黨氏臺一條。殊於地理無關。又如晉以先茅之縣賞胥臣。遂立先茅之縣一條。旣不能指爲何地。但稱猶云蘇忿生之田。則亦安貴於考耶。是則過求詳備之失也。
</p><br/></div></body></html>