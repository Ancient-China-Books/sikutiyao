<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部二十六 春秋類一 春秋權衡 十七卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部二十六
<!--sf:-->春秋類一
</font><h2>
<!--ti:-->春秋權衡 十七卷
</h2>
<!--ed:-->內府藏本
<p>
<!--no:-->宋劉敞撰。敞字原父。臨江新喻人。慶歷中舉進士。官至集賢院學士。事蹟具宋史本傳。據其弟攽作敞行狀。及歐陽修作敞墓誌。俱稱敞春秋傳十五卷。權衡十七卷。說例二卷。文權二卷。意林五卷。王應麟玉海。所記亦同。陳振孫書錄解題曰。原父始爲權衡。以平三家之得失。然後集衆說。斷以己意而爲之傳。傳所不盡者。見之意林。然則傳之作在意林前。此書又在傳前。敞春秋之學。此其根柢矣。自序謂權衡始出。世無有能讀者。又謂非達學通人。則亦必不能觀之。其自命甚高。葉夢得作春秋傳。於諸家義疏。多所排斥。尤詆孫復尊王發微。謂其不深於禮學。故其言多自牴牾。有甚害於經者。雖概以禮論當時之過。而不能盡禮之制。尤爲膚淺。惟於敞則推其淵源之正。蓋敞邃於禮。故是書進退諸說。往往依經立義。不似復之意爲斷制。此亦說貴徵實之一驗也。<br/>
</p></div></body>
</html>