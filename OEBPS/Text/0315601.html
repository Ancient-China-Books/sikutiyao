<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部三 別集類三 沈下賢集 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部三
<!--sf:-->別集類三
</font><h2>
<!--ti:-->沈下賢集 十二卷
</h2>
<!--ed:-->編修汪如藻家藏本
<p>
<!--no:-->唐沈亞之撰。下賢。亞之字也。本長安人。而原序稱曰吳興人。似從其郡望。然李賀集有送亞之詩。亦曰吳興才人怨春風。又曰家在錢塘東復東。則其里貫。似眞在吳興者也。亞也登元和十年進士第。大和三年。柏耆宣慰德州。辟爲判官。耆罷。亞之亦坐貶南康尉。是集凡詩賦一卷。雜文雜記一卷。雜著二卷。記二卷。書二卷。序一卷。策問併對一卷。碑文墓誌表一卷。行狀祭文一巻。杜牧李商隱集。均有擬沈下賢詩。則亞之固以詩名世。而此集所載。乃止十有八篇。其文則務爲險崛。在孫樵劉蛻之閒。觀其答學文僧請益書。謂陶器速售而易敗。煆金難售而經久。送韓靜略序。亟述韓愈之言。蓋亦戛然自異者也。其中如秦夢記。異夢錄。湘中怨解。大抵諱其本事。託之寓言如唐人后士夫人傳之類。劉克莊後村詩話。詆其名檢掃地。王士禎池北偶談。亦謂弄玉邢鳳等事。大抵近小說家言。考秦夢記。異夢錄二篇。見太平廣記二百八十二卷。湘中怨解一篇。見太平廣記二百九十八卷。均註曰出異聞集。不云出亞之本集。然則或亞之偶然戲筆。爲小說家所採。後來編亞之集者。又從小說摭入之。非原本所舊有歟。此本前有元祐丙寅重刊序。不署姓名。錢曾讀書敏求記。乃稱爲元祐丙申刻。考元祐元年歲在丙寅。至甲戌已改元紹聖。中閒不應有丙申。蓋卽此本。而曾誤記寅爲申。又是集本十二卷。曾記爲二十卷。亦誤倒其文也。池北偶談。又記末有萬曆丙午徐𤊹跋。此本無之。而別有跋曰吳興文集十二卷。義取艱深。字多舛脫。不可卒讀。因從秦對巖先生。借所藏季滄葦鈔本。校閱一過。題曰辛卯仲夏。有小印曰邦采。不知爲誰。然則此本校以季氏本。季氏本鈔自錢氏宋刻。其源流固大概可見矣。<br/>
</p></body>
</html>