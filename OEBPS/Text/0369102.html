<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十五 別集類二十五 仰節堂集 十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->集部二十五
<!--sf:-->別集類二十五
</font><h2>
<!--ti:-->仰節堂集 十四卷
</h2>
<!--ed:-->山西巡撫採進本
<p>
<!--no:-->明曹于汴撰。于汴有共發編。已著錄。是集文十一卷。詩三卷。前有高攀龍馮從吾序。于汴嘗從二人講學故也。攀龍序。謂其文起以定羣囂。明學術。詩足以暢天機。流性蘊。從吾序。謂其非沾沾以文章名家。而操觚自豪之士。無不退避三舍。于汴亦嘗爲從吾作理學文鵠序曰。關中少墟馮先生。輯諸大家舉子藝百數十首。以式多士。命曰理學文鵠。不命以舉業而曰理學何也。見理學舉業之非二也云云。故于汴之詩文。亦在理學舉業之閒。或似語錄。或似八比。蓋平生制行高潔。立朝風節凜然。震耀一世。遠者大者。志固有在。原不以筆札見長。從吾序所謂非沾沾以文章名家者。爲得其實。觀是集者。謂之文以人重可矣。集初刻於首善書院。甲申版燬於兵。康熙癸卯初。其外孫景望蘧。購得殘本。其門人呂崇烈。鳩鄉人醵金重刊。崇烈爲之序。序末一私印曰。從眞予游。聽南臯少墟講。少墟卽從吾。眞予卽于汴。南臯者鄒元標也。明季風氣。以講學宗派相高。故崇烈以是自標云。<br/>
</p></div></body>
</html>