<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>四庫提要</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>

<!--ed:-->內府藏本

<div id="text"><font size="-1">
<!--fi:-->子部五十五
<!--sf:-->釋家類
</font><h2>
<!--ti:-->宋高僧傳 三十卷
</h2><p>
<!--no:-->宋釋贊寧撰。贊寧有筍譜。已著錄。是書乃太平興國七年。奉太宗敕旨編撰。至端拱元年十月書成。遣天壽寺僧顯忠等。於乾明節奉表上進。有敕獎諭賜絹三十匹。仍令僧錄司編入大藏。而宋史藝文志不著錄。蓋史志於外教之書。粗存梗概。不必求全。於例當然。亦於理當然也。高僧傳之名。起於梁釋惠敏。分譯經義解兩門。釋慧皎復加推擴。分立十科。至唐釋道宣續高僧傳。蒐輯彌博。於是分譯經義解習禪明律護法感通遺身誦讀興福雜科十門。所載迄唐貞觀而止。贊寧此書。蓋又以續道宣之後。故所錄始於唐高宗時。門目亦一仍其舊。凡正傳五百三十三人。附見一百三十人。傳後附以論斷。於傳授源流。最爲賅備。中閒如武后時人。皆系之周朝。殊乖史法。又所載旣託始於唐。而雜科篇中。乃有劉宋元魏二人。亦爲未明限斷。然其於誄銘記志。摭採不遺。實稱詳博。文格亦頗雅贍。考釋門之典故者。固於茲有取焉。
</p><br/></div></body></html>