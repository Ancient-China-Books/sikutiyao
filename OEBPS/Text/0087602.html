<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 欽定西域同文志 二十四卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->欽定西域同文志 二十四卷
</h2>
<p>
<!--no:-->乾隆二十八年。奉敕撰。先是乾隆二十年。威弧遙指。戡定伊犂。續又削平諸回部。崑崙月窟。咸隸黃圖。琛賮旅來。狄鞮重譯。乃命考校諸番文字。定著是編。其部族之別。曰天山北路。曰天山南路。曰青海。曰西番。其門目之別。曰地。曰山。曰水。曰人。其文字之別。首列國書。以爲樞紐。次以漢書。詳註其名義。次以三合切音。曲取其音聲。次列蒙古字。西番字。托忒字。回字。排比連綴。各註其譯。語對音。使綱舉目張。絲連珠貫。考譯語之法。其來已久。然國語謂之舌人。特通其音聲而已。不能究其文字。左傳稱楚人謂乳爲㝅。謂虎爲於菟。穀梁傳稱吳人謂善爲伊。謂稻爲緩。亦於附近中國者。通其聲音之異。非於遐荒絕域。識其書體。辨其音讀也。惟隋志載有蕃爾雅。其書不傳。度其所戴。亦不過天曰撐犂。子曰孤塗之類。未必能知旁行右引之文。且書止一卷。疏略尤可想見。又輟耕錄載元杜本編五聲韻。自大小篆分隸眞草。以至外蕃書。蒙古新字。靡不收錄。題曰華夷同音。然統以五聲。則但能載其單字。不能聯貫以成文。且外國之音。多中國所不具。而本以中國之字領韻。乖舛必多。蓋前代帝王。聲教未能遠播。山川緜邈。輾轉傳聞。自不免於譌漏。有元雖混一輿圖。而未遑考正其文字。杜本以山林之士。區區掇拾。亦未能通其語言。我國家重熙累洽。含識知歸。我皇上又神武奮揚。濛氾以東。皆爲屬國。雁臣星使。來往駢闐。旣一一諳其字形。悉其文義。迨編摩奏進。又一一親御丹毫。指示改正。故能同條共貫。和會諸方。一展卷而異俗殊音。皆如面語。非惟功烈之盛。爲千古帝王所未有。卽此一編。亦千古帝王所不能作矣。<br/>
</p></body>
</html>