<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 子部八 儒家類存目四 東莞學案 無卷數</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->子部八
<!--sf:-->儒家類存目四
</font><h2>
<!--ti:-->東莞學案 無卷數
</h2>
<!--ed:-->浙江巡撫採進本
<p>
<!--no:-->國朝吳鼎撰。鼎有易訓舉要。已著錄。是書大旨以陳建學蔀通辨。全爲阿附閣臣。排陸以陷王。甚至取象山語錄。割裂湊合。而誣之以禪。因條列其說。爲之詰難。一曰誣朱子學禪。二曰撰禪名色。三曰以遮掩禪機咎象山。四曰撰養神二字誣象山。五曰删節象山文字誣象山。六曰錯解象山語罪象山。七曰嘲象山闢禪。八曰自禪。九曰罵先儒。十曰自譽。十一曰譽朝貴。十二曰總論學蔀通辨三十謬。十三曰諸儒評學蔀通辨。末附象山讀書法五十七條。論三魚堂答秦定叟書一則。陳建爲東莞人。故題曰東莞學案。案明以來朱陸之徒。互相詬厲。名則託於衞道。實則主於尋讎。建之書以善罵爲長。旣非儒者氣象。鼎又從而報復之。蓋門戶之爭。非一朝一夕之故矣。<br/>
</p></body>
</html>