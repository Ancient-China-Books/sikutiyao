<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 大易象數鉤深圖 三卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->大易象數鉤深圖 三卷
</h2>
<!--ed:-->內府藏本
<p>
<!--no:-->元張理撰。理字仲純。淸江人。延祐中官福建儒學提舉。是書上卷太極圖。卽周子之圖。其八卦方位圖。則本乎說卦。又有乾知大始。坤作成物。參天兩地。及大衍五十五數諸圖。又有仰觀俯察剛柔相摩八卦相盪諸圖。而皆淵源於河洛。中卷天地數萬物數二圖。仍卽大衍策數。又有元會運數乾坤大父母復姤小父母八卦生六十四卦八卦變六十四卦圖。又有反對變與不變諸卦圖。以下則六十四卦之圖。分見於中下二卷。而參伍錯綜。序卦雜卦皆爲之圖。蓋純主陳摶先天之學。朱子所謂易外別傳者也。其書初少傳本。通志堂經解刻本。與劉牧之書。均從道藏錄出。諸家著錄。卷帙亦復不同朱睦㮮授經圖。載理之書有周易圖三卷。易象數鉤深圖六卷。易象圖說六卷。焦竑經籍志。書目與授經圖同。而鉤深圖則作三卷。朱彝尊經義考。止載易象圖說六卷。而不載此書之名。蓋由未見其本。但據書目傳鈔。故輾轉岐誤。白雲霽道藏目錄。以易數鉤隱圖。與理此書。並屬之劉牧。亦由但據標題繕錄。未及核作者之異同。今以徐氏刻本定著三卷。併詳考舛異之故。以祛來者之疑焉。<br/>
</p></div></body>
</html>