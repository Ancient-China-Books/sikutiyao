<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 史部二十一 史鈔類存目 南朝史精語 十卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->史部二十一
<!--sf:-->史鈔類存目
</font><h2>
<!--ti:-->南朝史精語 十卷
</h2>
<!--ed:-->浙江汪啓淑家藏本
<p>
<!--no:-->宋洪邁撰。邁於諸書多有節本。其所纂輯。自經子至前漢。皆曰法語。自後漢至唐書。皆曰精語。此所摘宋齊梁陳四朝史中之語也。凡宋書四卷。齊書三卷。梁書二卷。陳書一卷。其去取多不可解。卽以卷首宋本紀考之。如桓元與劉邁書。有云。北府人情云何。近見劉云何所道。乃獨摘北府人情云何句。宋順帝反正詔曰。故順聲一唱。二溟卷波。英風振路。宸居淸翳。乃獨摘二溟卷波句。高祖北討。加領征將軍司豫二州刺史。以世子爲徐兗二州刺史下。書有云。今當奉辭西旆。有事關中。弱嗣叨蒙。復忝今授。乃獨摘復忝今授四字。又如加高祖九錫策文。駢詞麗句。疊出不窮。乃獨摘出藩入輔。鋒無前對二句。蓋南宋最重詞科。士大夫多節錄古書。以備遣用。其排比成編者。則有王應麟玉海。章俊卿山堂考索之流。巾箱祕本。本非著書。不幸而爲人所傳者。則有如此類。後人以其名重。存之。實非其志也。以流傳已久。姑存其目。實則無可採錄。惟其中所錄宋書本紀第一。列傳第二。第三。志第四。志反在列傳之後。考劉知幾史通曰。舊史以表志之帙。分於紀傳之閒。降及蔚宗。肇加釐革。沈魏繼作。相與因循。今北監版魏書。志在列傳後。是其顯證。興史通合。而宋書則移其次第。列於紀傳之閒。觀邁所序。猶從古本。知幾之言不妄。是則可資考證之一端。十卷之中。惟此一節足取耳。<br/>
</p></div></body>
</html>