<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 集部二十一 別集類二十一 貞素齋集 八卷 附錄 一卷 北莊遺稾 一卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body>
<font size="-1">
<!--fi:-->集部二十一
<!--sf:-->別集類二十一
</font><h2>
<!--ti:-->貞素齋集 八卷
<!--ti:-->附錄 一卷
<!--ti:-->北莊遺稾 一卷
</h2>
<!--ed:-->浙江鮑士恭家藏本
<p>
<!--no:-->元舒頔撰。頔字道原。績溪人。至元丁丑。江東憲使辟爲貴池教諭。秩滿調丹徒。至正庚寅。轉台州路儒學正。以道梗不赴。歸隱山中。明興屢召不出。名所居曰貞素齋。著自守之志也。所著有古淡稾。華陽集。今皆不傳。此本乃嘉靖中。其曾孫旭。元孫孔昭等所輯。績溪知縣遂寧趙春所刊。其文章頗有法律。詩側縱橫排宕。不尚纎巧織組之習。七言古體。尤爲擅場。卷首有頔自序。及自作小傳。均以陶潛自比。而其文乃多頌明功德。蓋元綱失馭。海水羣飛。有德者興。人歸天與。原無所容其怨尤。特遺老孤臣。義存故主。自抱其區區之志耳。頔不忘舊國之恩。爲出處之正。不掩新朝之美。亦是非之公。固未可與劇秦美新。一例而論也。附錄一卷。載俞希魯唐仲實等所作銘記數篇。北莊遺稾一卷。則頔弟遠遜遺詩。亦孔昭等所採入。今竝仍其舊錄之焉。<br/>
</p></body>
</html>