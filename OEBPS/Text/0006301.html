<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四 易類四 易精蘊大義 十二卷</title>
<meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四
<!--sf:-->易類四
</font><h2>
<!--ti:-->易精蘊大義 十二卷
</h2>
<!--ed:-->永樂大典本
<p>
<!--no:-->元解蒙撰。蒙字求我。吉水人。江西通志作字來我。蓋字形相近而誤也。中天歷乙巳江西鄉試。與兄子尚字觀我者。並以善易名於時。子尚所著周易義疑通釋。久無傳本。朱彝尊經義考。載蒙此書。亦注曰佚。今檢永樂大典。所引蒙說尚多。自豫隨无妄大壯睽蹇中孚七卦。及晉卦之後四爻外。其他皆文義完備。釐然具存。其例於彖爻之下。采輯先儒之說。而未乃發明以己意。各以蒙謂二字別之。雖原爲埸屋經義而作。而薈萃羣言。頗能得其精要。凡所自注。亦皆簡明。如頤六三云。頤養之道。以安靜爲無失。二三動體。故顚拂而凶。四五靜體。故顚拂亦吉。震三爻凶。艮三爻吉。可見。恆彖云恆有二義。利貞者不易之恆。所以體常。利有攸往者不已之恆。所以盡變。天地聖人所以能恆者。以其能盡變也。其義雖多根柢前人。而詮釋明晰。亦殊有裨於後學。至所引諸家之說。往往不署名氏。蓋用朱子詩集傳例。雖不能盡考其由來。要皆宋元以前諸經師之緒論也。謹依文排比。正其譌舛。釐爲十二卷。著之於錄。解縉春雨堂集。稱是書爲易經精義。經義考稱是書爲周易精蘊。考永樂大典所題實作解蒙周易精蘊大義。二人皆偶誤記也。今據以爲斷。庶不失其本名焉。<br/>
</p></div></body>
</html>