<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<meta content="text/html; charset=utf-8" http-equiv="Content-Type"/>
<title>四庫提要 經部四十一 小學類二 說文繫傳考異 四卷 附錄 一卷</title>
<meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/></head>
<body><div id="text">
<font size="-1">
<!--fi:-->經部四十一
<!--sf:-->小學類二
</font><h2>
<!--ti:-->說文繫傳考異 四卷
<!--ti:-->附錄 一卷
</h2>
<!--ed:-->浙江巡撫採進本
<p>
<!--no:-->國朝汪憲撰。憲號魚亭。仁和人。乾隆乙丑進士。候選主事。未就銓而卒。南唐徐鍇。作說文繫傳四十卷。歲久散佚。自明以來。方以智號精於小學。而通雅稱楚金所繫。今皆遺失。則世罕傳本。已非一日。好事者祕相傳寫。魚魯滋多。或至於不可句讀。憲所見者。猶屬影宋鈔本。然已譌不勝乙。因參以今本說文。旁參所引諸書。證其同異。以成是編。譌者正之。其不可解者。則竝存以俟核定焉。考洪适隸釋。載漢石經論語碑。末有而在於蕭牆之內盍毛包周無於一行。是則考異之鼻祖。經典釋文以下。沿流而作者頗衆。惟韻書字書。節目繁碎。從未有縷析舊文。徹首徹末。訂舛互而彙爲一編者。憲作是書。亦可云留心小學者矣。末有附錄二卷。乃朱文藻所編。上卷爲諸家評論繫傳之辭。下卷載鍇詩五首。及其兄弟軼事。亦願費蒐羅。然所收李燾序一篇。採自文獻通考。本燾之說文五音韻譜序。因通考刻本誤脫標題一行。遂聯屬於說文繫傳下。乃不辨而收之。殊失考訂。至於二徐瑣記。於繫傳更爲無關。以是爲例。將郭璞爾雅方言註。末亦附載游仙詩乎。今存其上卷。以資考核。其下卷則竟從删汰。庶不以貪博嗜奇。破著書之體例焉。<br/>
</p></div></body>
</html>